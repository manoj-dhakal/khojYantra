{
    "Title": "निर्णय नं. ११०९९ - बन्दीप्रत्यक्षीकरण",
    "Edition Info": "भाग: ६५ | साल: २०८० | महिना: असोज | अंक: ६",
    "Post Meta": "फैसला मिति :२०७६/११/०८ \t ४४४",
    "Faisala Detail": "सर्वोच्च अदालत, पूर्ण इजलास\nमाननीय न्यायाधीश श्री दीपककुमार कार्की\nमाननीय न्यायाधीश श्री पुरूषोत्तम भण्डारी\nमाननीय न्यायाधीश श्री हरिप्रसाद फुयाल\nफैसला मिति: २०७६।११।८\n०७६-NF-००२२\n\nमुद्दाः बन्दीप्रत्यक्षीकरण\n\nनिवेदक: ललितपुर जिल्ला, ललितपुर    महानगरपालिका वडा नं. ५ घर भई हाल कारागार कार्यालय, डिल्लीबजारमा थुनामा रहेका कमलप्रसाद ज्ञवाली\nविरूद्ध\nविपक्षी: उच्च अदालत पाटन, ललितपुरसमेत\n\nकुनै पनि व्यक्तिको वतन कुन स्थानलाई मान्ने भन्ने सम्बन्धमा व्यक्तिको वतन निजको जन्म, घर जग्गा रहेको स्थान, कुनै उद्योग व्यवसाय गर्दा रहेबसेको स्थान आदि फरकफरक रहन सक्ने । वतन स्थायी वा अस्थायी हुन सक्छ, व्यक्तिको वतन निज तत्काल बसोबास गरेको स्थानका आधारमा निर्धारण गरिने विषय हुने । कुनै पनि व्यक्तिको वतन कायम हुन निज बसोबास गर्ने गरेको घर निजको नामको हो होइन भन्ने कुराले निर्धारित गर्ने नभई निजको बसोबासले निर्धारण गर्ने ।\n(प्रकरण नं. ५)\nसक्षम अदालतबाट भएको फैसलाका आधारमा भएका काम कारबाहीलाई बदर गरिपाउँ भनी सामान्य त्रुटि देखाई अन्तिम भई बसेको फैसलालाई अन्यथा हुने गरी निर्णय गरेमा अदालतका फैसलाहरूको अन्तिमताको सिद्धान्त अर्थहीन हुन\nजाने । न्यायपालिकाप्रतिको जनआस्थालाई मर्माहत बनाउने गरी कानूनका सामान्य प्राविधिक त्रुटिका आधारमा अदालतबाट सजाय पाएको कसुरदारको सजाय कार्यान्वयनलाई हल्का र खुकुलो तरिकाले लिई बन्दीप्रत्यक्षीकरणको आदेश जारी गर्दै जाँदा दण्डहीनताले प्रश्रय पाई अदालतका फैसला निष्प्रभावी भई विधिको शासनको औचित्यमाथि नै प्रश्न चिह्न खडा हुन जाने । यसले कानून परायणताको संस्कारमा ह्रास आई कानून छल्ने प्रवृत्ति बढ्न गई हामीले विगतदेखि अपनाउँदै आएको प्रचलित न्यायिक मान्यता प्रणाली र परिपाटी प्रतिकूल हुन जाने ।\n(प्रकरण नं. १४)\n\nनिवेदकका तर्फबाट: विद्वान् वरिष्ठ अधिवक्ता श्री किशोरकुमार अधिकारी\nविपक्षीका तर्फबाट: विद्वान् उपन्यायाधिवक्ता श्री राधिका सुवाल\nअवलम्बित नजिर:\nने.का.प.२०७२, अङ्क १, नि.नं. ९३३१, पृ. १२१\nने.का.प.२०७५, अङ्क ५, नि.नं.१०००४\nसम्बद्ध कानून:\n\nयस अदालतको संयुक्त इजलासमा आदेश गर्ने\nमा. न्या. श्री केदारप्रसाद चालिस\nमा. न्या. श्री डम्बरबहादुर शाही\n\nफैसला\nन्या. हरि प्रसाद फुयाल: यस अदालत संयुक्त इजलासको मिति २०७५/१२/१० को आदेशउपर न्याय प्रशासन ऐन, २०७३ को दफा ११ को उपदफा (२) को खण्ड (ख) तथा देवानी कार्यविधि संहिता, २०७४ को दफा २२० को उपदफा (२) को खण्ड (ख) बमोजिम मुद्दा पुनरावलोकन गरी हेर्न अनुमति प्राप्त भई दर्ता हुन आएको प्रस्तुत मुद्दाको संक्षिप्त तथ्य र आदेश यसप्रकार छः-\nतथ्य खण्ड\nजिल्ला गुल्मी साबिक थानापति गा.वि.स. वडा नं. ५ मा म निवेदकको जन्मघर भई मिति २०६१/५/१५ मा बसाइँ सरी काठमाडौं जिल्ला काठमाडौं महानगरपालिका वडा नं. ३४ बानेश्वरमा बसोबास गरी आएकोमा मिति २०६५।२।२२ मा पुनः बसाइँ सरी जिल्ला ललितपुर तत्कालीन ललितपुर उपमहानगरपालिका वडा नं. ५ को हाल परिवर्तित ऐ. महानगरपालिका वडा नं. ५ मा स्थायी रूपमा बसोबास गरी आएको छु । म निवेदक निजी क्षेत्रको विभिन्न वित्तीय संस्थामा जागीर खाई कामकाज गरी आएकोमा तत्कालीन किष्ट बैंकको सञ्चालक तथा प्रमुख कार्यकारी (प्रबन्ध सञ्चालक) पदबाट मिति २०७०/२/२५ देखि लागु हुने गरी राजीनामा स्वीकृत गराई २०७० साल असार महिनाको पहिलो हप्तातिर भारततर्फ गई मिति २०७५।६।१७ गते आफ्नो घर फर्की आई बसिरहेकोमा मिति २०७५।६।१९ गतेका दिन बिहान प्रहरी कर्मचारीहरू आई म विरूद्ध दायर भएको मुद्दा नं. को ०७०-CB-००७० को बैंकिङ कसुर मुद्दा मिति २०७३।२।१३ मा, मुद्दा नं. २०७०-FJ-००१६ को बैंकिङ कसुर मुद्दा मिति २०७३।६।४ मा, मुद्दा नं. २०७०-CB-००६७ को बैंकिङ कसुर मुद्दा मिति २०७३।१२।२४ मा र मुद्दा नं. ०७४-CP-०२४४ को किर्ते जालसाजी मुद्दा मिति २०७४।११।१० मा उच्च अदालत पाटनबाट फैसला भई सो फैसलाले ठहरेको कैद र जरिवानाबापतको लगत असुल गरी फैसला कार्यान्वयन गर्ने क्रममा तपाइँलाई पक्राउ गर्न आएको भनी पक्राउ गरी मिति २०७५।६।२१ मा काठमाडौं जिल्ला अदालतमा उपस्थित गराई काठमाडौं जिल्ला अदालतको च.नं. १४७४ मिति २०७५।६।२१ को कैद ठेकी पठाएको भन्ने पत्र दिएकोले सोही पत्रको आधारमा हाल म कारागार कार्यालय डिल्लीबजारमा थुनामा छु । मेरो पिताको नाम “चुरामणी” भएकोमा कुनैमा “चुडामणी” कुनैमा “चुणामणी” उल्लेख गर्दै मेरा नाउँको म्याद ललितपुर लिल्ला, ललितपुर उपमहानगरपालिका वडा नं.१३ को वडा कार्यालय भवनको सूचना पाटीमा टाँस भएको” भनी वडा नं. १३ कै साक्षीहरूसमेत राखी म्याद तामेली भएको रहेछ । मेरो घरबार बसोबास भएको वतन ललितपुर जिल्ला, ललितपुर उपमहानगरपालिका वडा नं. ५ हो भन्ने कुरा बसाइँसराइको प्रमाणपत्र तथा मेरो पत्नीको नामको जग्गाधनी प्रमाण पुर्जासमेतले प्रमाणित गरेको अवस्थामा गलत वतनमा तामेल गरेको म्याद अ.बं. ११० र ११२ नं. को प्रतिकूल भई रीतपूर्वक म्यादसूचना तामेल नगरेको कारण आफू विरूद्ध लागेको अभियोगको थाहा जानकारी नपाई उक्त मुद्दाहरूमा प्रतिवाद गरी सफाइ लिन पाउने सुनुवाइको मौकाबाट वञ्चित गरी विपक्षी काठमाडौं जिल्ला अदालत र उच्च अदालत पाटनबाट एकतर्फी रूपमा भएको कानून प्रतिकूलको फैसलाको आधारमा गैरकानूनी थुनामा राखेबाट प्राकृतिक न्यायको सिद्धान्तसमेतको प्रतिकूल भई विपक्षीहरूको यावत् कामकारबाही नेपालको संविधानको धारा १७ (१) , १८ (१) , २० को (८)  र (९) तथा ने.का.प.२०७२, अङ्क २, नि.नं. ९३४३ तथा ने.का.प.२०६८, अङ्क ८, नि.नं. ८६६३ (पु.ई.) मा प्रतिपादित सिद्धान्तसमेतको विपरीत भएकोले बन्दीप्रत्यक्षीकरणको आदेश जारी गरी थुनाबाट मुक्त गरिपाउँ भन्ने कमलप्रसाद ज्ञवालीको निवेदन ।\nयसमा के कसो भएको हो ? निवेदकको मागबमोजिमको आदेश किन जारी हुनु नपर्ने हो ? आदेश जारी हुनु नपर्ने भए आधार र कारण खुलाई लिखित जवाफ पेस गर्नु भनी यो आदेश र रिट निवेदनको प्रतिलिपि साथै राखी विपक्षीहरूको नाउँमा सूचना म्याद जारी गरी लिखित जवाफ प्राप्त भएपछि वा अवधि नाघेपछि रिट नं. ०७५-WO-०६२६, ०७५-WO-०६२७, ०७५-WO-०६२८ र ०७५-WO-०६२९ का निवेदनहरूसमेत साथै राखी नियमानुसार पेस गर्नु भन्ने यस अदालतको मिति २०७५।१०।९ को आदेश ।\nप्रतिवादी कमलप्रसाद ज्ञवालीलाई काठमाडौं जिल्ला अदालत, (तहसिल शाखा) को च.नं. १४७४ मिति २०७५।०६।२१ को प्राप्त पत्रसाथ बैंकिङ कसुर तथा किर्ते जालसाजी मुद्दामा यस कारागारमा थुनामा राख्न पठाइएको हुँदा निजलाई नियमानुसार थुनामा राखिएको हो । रिट निवेदकले लिएको जिकिरअनुसार निजलाई गैरकानूनी रूपमा थुनामा नराखिएको हुँदा यस कार्यालयसमेतलाई विपक्षी बनाई दायर भएको रिट निवेदन खारेज गरिपाउँ भन्ने बेहोराको विपक्षी कारागार कार्यालय, डिल्लीबजार, काठमाडौंको लिखित\nजवाफ ।\nउच्च अदालत पाटनबाट बैंकिङ कसुर र किर्ते जालसाजी मुद्दामा यी निवेदक कमलप्रसाद ज्ञवालीलाई कैद र जरिवाना हुने ठहरी भएको फैसला अन्तिम भई बसेको र सो फैसलाले ठहरेको कैद र जरिवानाबापत निज प्रतिवादीलाई जम्मा ११।०।० (एघार) वर्ष कैद र रू.१६,९५,५१,४०१।८४( सोह्र करोड पन्चानब्बे लाख एकाउन्न हजार चार सय एक रूपैयाँ चौरासी पैसा) जरिवाना भएकोमा कैद र जरिवाना बेरूजु रहेकोमा निज प्रतिवादीलाई महानगरीय अपराध महाशाखासमेतले मिति २०७५।६।१९ मा पक्राउ गरी सो महाशाखाको च.नं. २११४ मिति २०७५।६।१९ को पत्रसाथ प्रतिवेदनसहित फैसला कार्यान्वयनको लागि यस अदालतमा पेस गरेकोमा निज प्रतिवादीलाई ठहरेको जम्मा ११।०।० (एघार) वर्ष कैदबापत निजलाई पक्राउ गरेको मिति २०७५।६।१९ बाट नै कैद कट्टा हुने गरी मिति २०८६।०६।१८ गतेसम्म नियमानुसार सिधा खान दिई निजलाई ठहरेको रू. १६,९५,५१,४०१।८४ (सोह्र करोड पन्चानब्बे लाख एकाउन्न हजार चार सय एक रूपैयाँ चौरासी पैसा) दाखिल गरेमा यस अदालतको धरौटी खातामा जम्मा हुने गरी पठाई सोको जानकारी प्राप्त भएपछि अन्य मुद्दा वा कारणबाट थुनामा राख्नु नपर्ने भए प्रस्तुत मुद्दाहरूबाट मिति २०८६।०६।१९ गते कैद मुक्त गरिदिनु साथै निजलाई ठहरेको जरिवाना रू.१६,९५,५१,४०१।८४ दाखिल नगरेमा जरिवानाबापत तत्कालीन मुलुकी ऐन, दण्डसजायको महलको ३८, ४० र ५३ नं.समेतका आधारमा कमलप्रसाद ज्ञवालीलाई ४।०।० (चार) वर्ष कैद हुने र सोबापत मिति २०८६।६।१९ गतेदेखि मिति २०९०।६।१८ गतेसम्म नियमानुसार सिधा खान दिई थुनामा राखी अन्य मुद्दा वा कारणबाट थुनामा राख्नु नपर्ने भए प्रस्तुत मुद्दाको हकमा मात्र निज प्रतिवादी कमलप्रसाद ज्ञवालीलाई मिति २०९०।६।१९ मा कैदमुक्त गरिदिनुहुन भनी च.नं. १४७४ मिति २०७५।०६।२१ गतेको पत्रसाथ निज प्रतिवादी कमलप्रसाद ज्ञवालीलाई लागेको कैद तथा जरिवानाबापत यस अदालतबाट कैद म्याद ठेकी कारागार कार्यालयमा थुनामा पठाइएको हुँदा निजको थुना गैरकानूनी नभई कानूनसम्मत हुँदा यस अदालतलाई विपक्षी बनाइदिएको निवेदन माग दाबीबमोजिम बन्दीप्रत्यक्षीकरणको आदेश जारी हुनुपर्ने अवस्था नहुँदा रिट निवेदन खारेज गरिपाउँ भन्ने बेहोराको काठमाडौं जिल्ला अदालतको लिखित जवाफ ।\nनेपाल राष्ट्र बैंक, विकास बैंक सुपरिवेक्षण विभाग, बालुवाटारको पत्र जाहेरीले वादी नेपाल सरकार प्रतिवादी कमलप्रसाद ज्ञवालीसमेत भएको ०७०-CB-००७० को बैंकिङ कसुर मुद्दामा यस अदालतको मिति २०७३।२।१३ को फैसलानुसार ४।।। (चार) वर्ष कैद र रू. ४,२६,८३,५११।- (चार करोड छब्बिस लाख त्रियासी हजार पाँच सय एघार) जरिवाना, ०७०-FJ-००१६ को बैंकिङ कसुर मुद्दामा मिति २०७३।६।४ को फैसलानुसार ४ (चार) वर्ष कैद र रू. ६,२५,००,०००।- (छ करोड पच्चिस लाख) जरिवाना, ०७०-CB-००६७ को बैंकिङ कसुर मुद्दामा मिति २०७३।१२।२४ को फैसलानुसार ३ (तीन) वर्ष कैद र रू. ६,१३,९०,५३४।८४ (छ करोड तेह्र लाख नब्बे हजार पाँच सय चौंतिस पैसा चौरासी) जरिवाना भएको साथै वादी साबिक किष्ट बैंक लिमिटेड हाल प्रभु बैंक लिमिटेड र प्रतिवादी कमलप्रसाद ज्ञवालीसमेत भएको मुद्दा नं. ०७४-CP-०२४४ को किर्ते जालसाजी मुद्दामा मिति २०७४।११।१० को फैसलाबमोजिम बिगो रू.५९,५४,७१२।- (उनान्साठी लाख चौवन्न हजार सात सय बाह्र) को दामासाहीले हुने रकम जनही रू.२९,७७,३५६/- जरिवाना हुने ठहरी यस अदालतबाट फैसलासमेत भइसकेको हुँदा निवेदन दाबी खारेज गरिपाउँ भन्ने बेहोराको उच्च अदालत पाटनको लिखित जवाफ ।\nरिट निवेदकलाई उच्च अदालत पाटनसमेतको फैसलाबमोजिम नै फैसला कार्यान्वयनको सन्दर्भमा थुनामा राखिएको कार्यलाई गैरकानूनी थुना भन्न मिल्ने नदेखिँदा बन्दीप्रत्यक्षीकरणको आदेश जारी गर्नुपर्ने देखिन नआई रिट निवेदन खारेज हुने ठहर्छ भन्नेसमेत बेहोराको यस अदालत संयुक्त इजलासको मिति २०७५।१२।१० को आदेश ।\nम निवेदक किष्ट बैंक लिमिटेडको सञ्चालक तथा प्रमुख कार्यकारी पदमा कार्यरत रही आएकोमा कामको बोझ तथा तनावका कारण मिति २०७०।२।२५ मा सो पदबाट राजीनामा दिई स्वीकृतसमेत भइसकेपछि असार महिनाको पहिलो हप्तातिर आध्यात्मिक चिन्तन र शान्तिको खोजीमा भारततर्फ गई विभिन्न तीर्थस्थल मठमन्दिर हुँदै वृन्दावनमा आई कुटीमा बसी उपासना गरी केही शान्तिको अनुभूति भएपछि मिति २०७५/६/१७ मा घर फर्केको भन्ने रिट निवेदन जिकिर अन्यथा प्रमाणित भएको अवस्था\nछैन । मेरो अनुपस्थिति तथा जानकारीबिना नै एकतर्फी रूपमा फैसला भएको बैंकिङ कसुर मुद्दाहरूमा म निवेदकको नाममा जारी भएको तामेली म्यादहरू बेरितपूर्ण तामेल भएको प्रमाणित हुन्छ । साबिक मुलुकी ऐन अ.बं. ११० र ११२ नं को कानूनले निर्दिष्ट गरेको प्रक्रिया अक्षरश: पालना गरी म्याद तामेल गर्नु गराउनु अनिवार्य हुन्छ । बेरितपूर्ण म्याद तामेलीलाई रीतपूर्वक स्वच्छ सुनुवाइको मौका प्रदान गरेको भन्न\nमिल्दैन । जिल्ला ललितपुर, ललितपुर उपमहानगरपालिका वडा नं. १३ मा म तथा मेरो परिवारसमेतको नाममा कुनै घर जग्गा हुँदै नभएको यथार्थ एवं वास्तविकताको ठाडै उपेक्षा गरी अनदेखा गरिएको छ । बसोबास घर जग्गा नै नभएको वतनमा म्याद तामेल गरेकोलाई कानूनको प्रक्रिया एवं मापदण्ड पूरा भए गरेको भनी मान्न कदापि मिल्दैन । यस्तोमा प्रतिवाद गर्ने मौकाबाट वञ्चित भएको भनी मान्नुपर्ने भनी सर्वोच्च अदालतबाट प्रतिपादित सिद्धान्त कायम भएको प्रस्ट छ । संयुक्त इजलासको आदेशमा आधार लिइएको बन्दीप्रत्यक्षीकरण मुद्दा (ने.का.प.२०७५,अङ्क ९,नि.नं.१०१०५) मा प्रतिपादित सिद्धान्त र प्रस्तुत मुद्दाको तथ्य नितान्त बेग्लाबेग्लै रहेका छन् । म निवेदकको स्थायी बसोबास भएको ललितपुर जिल्ला, ललितपुर उपमहानगरपालिका वडा नं. ५ मा म्याद तामेल नगरी वडा नं. १३ मा भएको तामेली म्याद बेरितपूर्ण रहेको भन्ने प्रस्तुत मुद्दाको मूलभूत विषयवस्तु रहेको यथार्थ एवं वास्तविकतातर्फ विचार नै नगरी प्रस्तुत मुद्दामा आकर्षित हुनै नसक्ने उक्त मुद्दामा भएको आदेश/फैसलालाई मुख्य आधार बनाई निवेदन खारेज हुने ठहरी संयुक्त इजलासबाट भएको आदेश नेपालको संविधानद्वारा प्रदत्त म निवेदकको वैयक्तिक स्वतन्त्रता एवं स्वच्छ सुनुवाइको हक तथा प्राकृतिक न्यायको सिद्धान्त र सर्वोच्च अदालतबाट ने.का.प.२०४६ अङ्क १, नि.नं. ३७११, पृ.९०, ने.का.प.२०६९, अङ्क ८, नि.नं. ८८७६, ने.का.प.२०६० अङ्क १/२, नि.नं. ७१६३, पृ ३४, ने.का.प.२०७५, अङ्क ९, नि.नं. १००९३, पृ १६९३, ने.का.प.२०७३, अङ्क ४, नि.नं. ९५८२, ने.का.प.२०५२, अङ्क ७, नि.नं. ६०३२, पृ. ५४२, ने.का.प.२०६८, अङ्क ८, नि.नं. ८६६३ (पू.ई.) मा प्रतिपादित सिद्धान्तसमेतको प्रतिकूल भएकोले न्याय प्रशासन ऐन, २०७३ को दफा ११(२) को खण्ड (ख) बमोजिम पुनरावलोकनको अनुमति प्रदान गरी निवेदन मागबमोजिमको आदेश जारी गरिपाउँ भन्ने बेहोराको कमलप्रसाद ज्ञवालीको यस अदालतमा पर्न आएको निवेदन ।\nयसमा यसै लगाउको ०७६-RV-००६७ को उत्प्रेषणयुक्त परमादेशको मुद्दामा आजै यस इजलासबाट पुनरावलोकनको अनुमति प्रदान भएको र प्रस्तुत मुद्दा सोही मुद्दासँग अन्तरप्रभावी भएकोले प्रस्तुत मुद्दामा समेत न्याय प्रशासन ऐन, २०७३ को दफा ११(२) को खण्ड (ख) को अवस्था विद्यमान रहेको देखिँदा प्रस्तुत मुद्दा पुनरावलोकन गर्न अनुमति प्रदान गरिएको छ भन्ने यस अदालतको मिति २०७६।८।१२ को आदेश ।\nआदेश खण्ड\nनियमबमोजिम दैनिक पेसी सूचीमा चढी निर्णयार्थ इजलाससमक्ष पेस हुन आएको प्रस्तुत रिट निवेदनमा निवेदकका तर्फबाट उपस्थित विद्वान् वरिष्ठ अधिवक्ता श्री किशोरकुमार अधिकारीले निवेदक कमलप्रसाद ज्ञवालीको पिताको नाम चुरामणी भएको र निजको वास्तविक वतन ललितपुर उपमहानगरपालिका वडा नं. ५ को हाल परिवर्तित ऐ. महानगरपालिका वडा नं. ५ भएकोमा गलत बेहोरा र वतन उल्लेख गरी ललितपुर उपमहानगरपालिका वडा नं. १३ मा बेरितपूर्ण ढङ्गबाट म्याद तामेल गरी गराई निजउपर किर्ते जालसाजी र बैंकिङ कसुरसमेतका मुद्दामा कसुरदार ठहर गरी कैद र जरिवानाको सजायसमेत भएको र सो आधारमा बेरितपूर्ण कैदीपुर्जी दिई थुनामा राखेको पुष्टि भएको अवस्थामा बन्दीप्रत्यक्षीकरणको निवेदन खारेज हुने ठहर्‍याई यस अदालतको संयुक्त इजलासबाट मिति २०७५।१२।१० मा भएको आदेशमा संवैधानिक, कानूनी तथा सर्वोच्च अदालतबाट प्रतिपादित सिद्धान्तसमेतको त्रुटि भएकोले उक्त आदेश बदर गरी गैरकानूनी थुनाबाट मुक्त गरिपाउँ भनी बहस प्रस्तुत गर्नुभयो ।\nविपक्षीको तर्फबाट उपस्थित विद्वान् उपन्यायाधिवक्ता श्री राधिका सुवालले निवेदक कमलप्रसाद ज्ञवाली र निजको पत्नीउपर कानूनबमोजिम साधिकार अदालतमा बैंकिङ कसुरको मुद्दा चली कसुरदार ठहरी निवेदक प्रतिवादीलाई कैद र जरिवाना हुने ठहरी फैसला भई सो अन्तिम फैसलाले कायम भएको कैद र जरिवानाको लगत असुलउपर गर्न फैसला कार्यान्वयनको सिलसिलामा प्रहरीमार्फत निवेदक पक्राउ परी काठमाडौं जिल्ला अदालतबाट रीतपूर्वकको कैदीपुर्जी दिई कैदमा बसेको र निवेदकले आफ्ना नाउँमा जारी भएको म्याद बेरितपूर्वक तामेल भएको कारण सुनुवाइको मौका नदिई वञ्चित हुनुपरेको भनी जिकिर लिए तापनि निजको पत्नीको वतन ललितपुर उपमहानगरपालिका वडा नं. १३ मा रहेको भनी निजको पत्नीले पुनरावेदनपत्रमा उल्लेख गरेको र निजको श्रीमतीसँगको सम्बन्ध यथावत् रहेको देखिँदा ऐ. वडा नं. १३ मा तामेल भएको म्याद बेरितको नभएकोले यस अदालतको संयुक्त इजलासबाट निवेदन खारेज हुने ठहर्‍याई भएको आदेश सदर हुनुपर्छ भनी बहस प्रस्तुत गर्नुभयो ।\nदुवैतर्फका विद्वान् कानून व्यवसायीले गर्नुभएको उपर्युक्त बहस जिकिर सुनी रिट निवेदन, लिखित जवाफलगायतका मिसिल संलग्न कागजात र सम्बद्ध कानूनी व्यवस्थासमेतको अध्ययन गरी प्रस्तुत निवेदनमा मूलतः देहायका प्रश्नहरूमा केन्द्रित रही निर्णय दिनुपर्ने देखिन आएको छ ।\n१. निवेदकको तत्काल बसोबास भएको वतन ललितपुर जिल्ला, ललितपुर उपमहानगरपालिका वडा नं. ५ हो वा १३  हो ?\n२. निवेदकका नाउँमा जारी भएको म्याद रीतपूर्वक तामेल भएको छ, छैन ?\n३. प्राकृतिक न्यायको सिद्धान्तविपरीत स्वच्छ सुनुवाइ र वैयक्तिक स्वतन्त्रताको हकबाट वञ्चित गरिएको छ, छैन ?\n४. यस अदालतको संयुक्त इजलासबाट भएको आदेश र पुनरावलोकनको अनुमति प्रदान गर्दा आधार लिइएको प्रतिपादित सिद्धान्त मिलेको छ, छैन ?\n५. निवेदन मागबमोजिम बन्दीप्रत्यक्षीकरणको आदेश जारी हुनुपर्ने हो वा होइन ?\n\n२. सर्वप्रथम, निर्णय निरूपणको लागि निर्धारण गरिएका उपर्युक्त प्रश्नहरूमा प्रवेश गर्नुअघि प्रस्तुत रिट निवेदनको संक्षिप्त तथ्यगत अवस्थाको उल्लेखन गर्नु प्रासङ्गिक हुने देखिन्छ । निवेदन बेहोरा हेर्दा निवेदकको बसोबास ललितपुर उपमहानगरपालिका वडा नं. ५ भएकोमा निवेदक विरूद्ध दायर भएका बैंकिङ कसुरसमेतका मुद्दामा उच्च अदालत पाटनबाट बसोबास नै नभएको वतन ललितपुर उपमहानगरपालिका वडा नं. १३ मा र किर्ते जालसाजी मुद्दामा गुल्मी जिल्ला थानापति गा.वि.स. वडा नं. ५ मा म्याद जारी भई मुलुकी ऐन, अ.बं. ११० र ११२ नं. को प्रक्रिया नपुर्‍याई बेरितपूर्वक म्याद तामेल गरी सुनुवाइको मौका नदिई प्राकृतिक न्यायको सिद्धान्तविपरीत स्वच्छ सुनुवाइ एवं वैयक्तिक स्वतन्त्रताको हकबाट वञ्चित गरी उच्च अदालत पाटनबाट चार वटा मुद्दामा कैद वर्ष ११।०।० (एघार) र जरिवाना रू.१६,९५,५१,४०१।८४ (सोह्र करोड पन्चानब्बे लाख एकाउन्न हजार चार सय एक पैसा चौरासी) हुने गरी फैसला भएको कुरा मिति २०७५।६।१९ मा पक्राउ गरी कैदमा राखेपछि मात्र थाहा हुन आएकोले विपक्षी अदालतबाट बेरितपूर्वक तामेल भएको म्यादका आधारमा भएको फैसला उत्प्रेषणको आदेशद्वारा बदर गरी गैरकानूनी थुनाबाट मुक्त गरिपाउँ भन्ने बन्दीप्रत्यक्षीकरणको निवेदन यस अदालतमा दायर हुन आएकोमा निवेदक प्रतिवादीउपर किर्ते जालसाजी र बैंकिङ कसुरसमेतका मुद्दा चली सो मुद्दाहरूमा रीतपूर्वक म्याद तामेल भई साधिकार अदालतबाट भएको फैसला अन्त्तिम भई बसेको र सो फैसलाले ठहर भएको कैद र जरिवानाबापतको लगत बेरूजु हुँदा लगत असुल गरी फैसला कार्यान्वयन गर्ने क्रममा निवेदक पक्राउ परी निजलाई नियमानुसार कैदीपूर्जी दिई थुनामा राखिएको हो भन्ने विपक्षीको लिखित जवाफ रहेको प्रस्तुत निवेदनमा यस अदालतको संयुक्त इजलासबाट मिति २०७५।१२।१० मा उक्त रिट निवेदनसमेत खारेज हुने ठहर्‍याई आदेश भएको र सो आदेशबाट निवेदकको संविधान प्रदत्त स्वच्छ सुनुवाइ तथा वैयक्तिक स्वतन्त्रताको मौलिक हकमा बन्देज लाग्न गई प्राकृतिक न्यायको सिद्धान्तविपरीत भई यस अदालतको संयुक्त इजलासको आदेश यस अदालतबाट प्रतिपादित सिद्धान्तसमेतको प्रतिकूल भएकाले विपक्षीहरूका सम्पूर्ण कामकारबाही बदर गरी मुद्दा पुनरावलोकन गरी हेरिपाउँ भनी निवेदकको तर्फबाट यस अदालतमा निवेदन दायर हुन आएकोमा सो निवेदनमा अनुमति प्रदान भई निर्णयार्थ यस इजलाससमक्ष पेस हुन आएको देखियो ।\n३. निवेदक कमलप्रसाद ज्ञवालीलाई प्रतिवादी कायम गरी वादी प्रभु विकास बैंकको तर्फबाट काठमाडौं जिल्ला अदालतमा किर्ते जालसाजी मुद्दाको फिरादपत्र दायर भएको देखिन्छ भने नेपाल राष्ट्र बैंक, विकास बैंक सुपरिवेक्षण विभागको पत्र जाहेरीले निवेदक प्रतिवादीउपर बैंकिङ कसुरसमेतको अभियोग लगाई उच्च अदालत पाटनमा मुद्दा दायर भएकोमा निवेदक अनुसन्धानको क्रममा फरार रहेको र अदालतबाट पटकपटक जारी भएको म्याद / सूचनामा निवेदक उपस्थित हुन नआएपछि काठमाडौं जिल्ला अदालत र उच्च अदालत पाटनबाट निवेदक विरूद्ध चलेका ४ वटा मुद्दा फैसला भई फैसलाले ठहरेको कैद वर्ष ११।०।० (एघार) र रू.१६,९५,५१,४०१।८४ (सोह्र करोड पन्चानब्बे लाख एकाउन्न हजार चार सय एक पैसा चौरासी) जरिवाना असुल गर्ने क्रममा निवेदक कमलप्रसाद ज्ञवाली मिति २०७५।६।१९ मा पक्राउ परी निजलाई मिति २०७५।६।२१ मा रीतपूर्वकको कैदीपुर्जीसमेत दिई निज प्रतिवादीलाई कैदमा राख्न कारागार कार्यालय डिल्लीबजारमा पठाई कैदमा बसेको देखिन्छ ।\n४. पहिलो प्रश्न निवेदकको तत्काल बसोबास भएको वतन ललितपुर जिल्ला, ललितपुर उपमहानगरपालिका वडा नं. ५ हो वा १३ हो भन्ने सन्दर्भमा निवेदकले आफू बसाइँ सरी बसोबास कायम भएको वतन ललितपुर जिल्ला, ललितपुर उपमहानगरपालिका वडा नं. ५ रहेको र सो कुराको पुष्टि बसाइँसराइको प्रमाणपत्र तथा पत्नीको नामको जग्गाधनी प्रमाण पुर्जासमेतले प्रमाणित गरेको भनी निवेदन दाबी लिई बसोबास भएको वतनका सम्बन्धमा विवाद उठाएको देखिन्छ । प्रस्तुत निवेदनको मिसिल संलग्न बसाइँसराइको छायाँप्रति हेर्दा काठमाडौं महानगरपालिका वडा नं. ३४ बस्ने कमलप्रसाद ज्ञवाली परिवारसहित मिति २०५९।१।७ मा थानापति-५ गुल्मीबाट काठमाडौं महानगरपालिका वडा नं. ३४ मा बसाइँ सरी आएको भनी स्थानीय पञ्जिकाधिकारीको कार्यालय काठमाडौंले मिति २०६१।५।१५ मा प्रमाणपत्र दिएको र तत्पश्चात् यी निवेदक पुनः काठमाडौं महानगरपालिका वडा नं. ३४ बाट परिवारसहित मिति २०६५।१।१५ मा ललितपुर उपमहानगरपालिका वडा नं.५ मा बसाइँ सरी आएको भनी स्थानीय पञ्जिकाधिकारीको कार्यालय ललितपुर उपमहानगरपालिकाको कार्यालयले मिति २०६५।२।२२ मा प्रमाणपत्र दिएको देखिन्छ ।\n५. प्रस्तुत विवादमा निवेदक प्रतिवादी कमलप्रसाद ज्ञवालीको बसाइँ सरी कायम भएको वतन ललितपुर उपमहानगरपालिका वडा नं. ५ मा निजको बसोबास रहे नरहेको भन्नेतर्फ हेर्दा निवेदक विरूद्ध उच्च अदालत पाटनमा दायर भएको मुद्दा नं. ०७०-FJ-००१६ को बैंकिङ कसुरको मुद्दामा निवेदकको पत्नी श्रीमती गौरी खनाल (ज्ञवाली) उपर पनि मुद्दा चलाइएको र निज मिति २०७०।२।२२ मा पक्राउ परी निजले आफू विरूद्ध उच्च अदालत पाटनमा चलेको बैंकिङ कसुर मुद्दामा बयानको क्रममा र यस अदालतमा दायर गरेको मुद्दा नं. ०७४-RB-०१५७ को पुनरावेदनपत्रमा निजले आफ्नो वतन ललितपुर जिल्ला ललितपुर उपमहानगरपालिका वडा नं. १३ लेखाई उक्त मुद्दामा पुर्पक्ष गरेको देखिन्छ । कुनै पनि व्यक्तिको वतन कुन स्थानलाई मान्ने भन्ने सम्बन्धमा व्यक्तिको वतन निजको जन्म, घर जग्गा रहेको स्थान, कुनै उद्योग व्यवसाय गर्दा रहेबसेको स्थान आदि फरकफरक रहन सक्दछ । वतन स्थायी वा अस्थायी हुन सक्छ, व्यक्तिको वतन निज तत्काल बसोबास गरेको स्थानका आधारमा पनि निर्धारण गरिने विषय हो । कुनै पनि व्यक्तिको वतन कायम हुन निज बसोबास गर्ने गरेको घर निजको नामको हो होइन भन्ने कुराले निर्धारित गर्ने नभई निजको बसोबासले निर्धारण गर्ने हुन्छ । प्रस्तुत निवेदनमा निवेदक र निजको पत्नी गौरी खनाल (ज्ञवाली) का बिच सम्बन्ध विच्छेद भएको भन्ने निवेदन जिकिर नरहेको र निजको पत्नीसँग सम्बन्ध यथावत् कायम रहिरहेको देखिन आएको अवस्थामा अन्यथा प्रमाणित नभएसम्म पत्नीको विवाहपछिको ठेगानालाई नै पतिको वास्तविक बसोबास रहेको ठेगाना मान्नुपर्ने भई निवेदक पक्राउ परेको मिति २०७५।६।१९ भन्दा अगावै निवेदकको सगोलको पत्नी पक्राउ परेको र निज पत्नीले बयानको क्रममा र यस अदालतमा दायर गरेको पुनरावेदनपत्रमा आफ्नो वतन ललितपुर जिल्ला ललितपुर उपमहानगरपालिका, वडा नं. १३ लेखाइदिएको र सोही आधार कारणबाट मिति २०६५।२।२२ मा बसाइँ सरी ललितपुर उपमहानगरपालिका वडा नं. ५ मा बसोबास रहेको भन्ने निवेदन बेहोरा खण्डित हुन पुगी बसाइँसराइपश्चात् आफ्नो तत्काल बसोबास भएको वतन ललितपुर उपमहानगरपालिका वडा नं. ५ हो भन्ने निवेदन बेहोरा विश्वसनीय देखिन नआई निवेदकको वतन वडा नं. १३ नै रहेको देखियो ।\n६. दोस्रो प्रश्न निवेदकका नाउँमा जारी भएको म्याद रीतपूर्वक तामेल भए नभएको सम्बन्धमा हेर्दा काठमाडौं जिल्ला अदालतबाट किर्ते जालसाजी मुद्दामा ललितपुर उपमहानगरपालिका, वडा नं. ५ मा म्याद जारी भएकोमा उक्त म्याद बेपत्ते तामेल भएपछि सो म्याद बदर गरी बादीबाट पुनः अर्को वतन खुलाउन लगाउने भनी स्रस्तेदारबाट आदेश भएकोमा वादीले फिरादपत्रमा उल्लेख गरेको वतनमा नै पुनः म्याद जारी हुन भनी कागज गरेको देखिँदा फिरादपत्रमा उल्लेख भएको निवेदकको स्थायी वतन गुल्मी जिल्ला थानापति गा.वि.स. वडा नं. ५ मा मिति २०७१/६/२६ मा म्याद तामेल भएको देखिन्छ । उक्त तामेली बेहोरामा म्यादवाला मानिस र निजको एकाघरको उमेर पुगेको पुरूष र महिला घरमा फेला नपरेकोले/बुझ्न इन्कार गरेकोले निजको नाउँको म्यादसमेत हामी देहायका साक्षीका रोहबरमा निजको घर दैलोमा सबैले देख्ने गरी टाँसिदिएको ठिक छ’ भन्ने उल्लेख भएको\nदेखिन्छ । त्यसरी काठमाडौं जिल्ला अदालतमा चलेको किर्ते जालसाजी मुद्दाको म्याद साबिक स्थायी वतनमा जारी भएको भए पनि निवेदकउपर उच्च अदालत पाटनमा चलेको लगाउका बैंकिङ कसुरसमेतका मुद्दामा अभियोगपत्रमा उल्लेख गरिएको हालको वतन ललितपुर जिल्ला, ललितपुर उपमहानगरपालिका वडा नं.१३ मा म्याद जारी भई क्रमशः मिति २०७०।४।३१ र २०७०/१०/१२ मा म्याद तामेल भएको र उक्त तामेली बेहोरामा “यसमा योबमोजिमको एकप्रति ३० (तिस) दिने म्याद पाउने कारणी मानिसको लेखिएको वतनमा गई खोजतलास गर्दा निज म्यादवालाको म्यादमा उल्लिखित वतनमा घरद्वार र मानिससमेत पत्ता लगाउन नसकेको हुँदा निजको नाउँको म्याद ललितपुर जिल्ला, ललितपुर उपमहानगरपालिका वडा नं. १३ को वडा कार्यालय भवनको सूचना पाटीमा टाँस गरिएको” भन्ने उल्लेख भएको र सो तामेली म्यादको पीठमा सोही वडाका रामशरण श्रेष्ठ र रमेश श्रेष्ठ साक्षी बसेका र उक्त उपमहानगरपालिकाको तर्फबाट वडा सचिव प्रेमनारायण खनाल रोहबरमा बसी सही गरेको देखिन्छ । मुलुकी ऐन अ.बं.११२ नं मा “घरद्वारको पत्ता नभएको मानिसलाई समाह्वान इतलायनामा म्याद सूचना जारी गर्नुपर्दा उसको गाउँ सहर टोल लेखिएको भए सोही ठाउँमा र गाउँ सहर टोल पनि पत्ता नलागेको भए अड्डाको नजिक सबैले देख्ने ठाउँमा टाँसी दिनुपर्छ” भनी उल्लेख भएको र निवेदकको घरद्वार पत्ता नलागेको अवस्थामा अ.बं. ११२ नं. को प्रक्रिया पुर्‍याई तामेल भएको देखिन्छ । जहाँसम्म निजको बुबाको नाम “चुरामणी” भएकोमा “चुडामणी” भनी गलत नाम उल्लेख गरी निवेदक विरूद्ध दायर भएका मुद्दामा म्याद तामेल भएको भन्ने निवेदन जिकिर छ सो सम्बन्धमा निजको बुवाको नाम नागरिकता प्रमापत्रमा नै “चुडामणी” वा “चुरामणी” के हो भन्ने स्पष्ट नदेखिने गरी केरमेट भएको देखिन्छ ।\n७. उपर्युक्तबमोजिम म्याद तामेल हुँदासमेत प्रतिवादी कमलप्रसाद ज्ञवाली उपस्थित नभएपछि बैंकिङ कसुर तथा सजाय ऐन, २०६४ को दफा २३ मा भएको कानूनी व्यवस्थाबमोजिम उच्च अदालत पाटनबाट मिति २०७०।११।१४ को आदेशानुसार यी निवेदकका नाउँमा निजको पत्नीले पुनरावेदनपत्रमा उल्लेख गरेको वतन ललितपुर उपमहानगरपालिका वडा नं. १३ मा पुनः ३० (तिस) दिने म्याद सूचना जारी गरी मिति २०७०।११।१५ र २०७०।११।१६ को राष्ट्रिय दैनिक पत्रिका गोरखापत्रमा सार्वजनिक सूचना प्रकाशित गरी म्याद तामेल भएको देखिन्छ । कानूनमा नै राष्ट्रिय दैनिक पत्रिकामा सूचना प्रकाशन भएपश्चात् कानूनबमोजिम म्याद तामेल भएको मानिने व्यवस्थाअनुसार गोरखापत्रमा सूचना प्रकाशन भएकोले निवेदकको नाउँको म्याद कानून प्रतिकूल हुने देखिँदैन । वतन फरक पारी म्याद जारी भएको नभई म्याद तामेल सम्बन्धमा भएको प्रचलित कानूनी व्यवस्थाबमोजिमका सम्पूर्ण कार्यविधि अवलम्बन गरी सगोलको पत्नीले उल्लेख गरेको वतनमा बुझाएको म्यादलाई अन्यथा भन्न मिल्ने देखिँदैन । निजको खास वतनमा नै म्याद जारी भएको देखिएकोले बसोबास नभएको वतनमा म्याद तामेल भएको भन्ने निवेदन दाबी औचित्यपूर्ण देखिएन ।\n८. तेस्रो प्रश्नका सम्बन्धमा विचार गर्दा निवेदन बेहोरामा र निवेदकको तर्फबाट उपस्थित विद्वान् कानून व्यवसायीले बहसको क्रममा निवेदकको नाउँमा जारी भएको म्याद गलत वतनमा बेरितपूर्वक तामेल गरिएको कार्यबाट निवेदकको वैयक्तिक स्वतन्त्रता र सुनुवाइको मौका प्राप्त गर्ने संवैधानिक एवं कानूनी हकसमेत हनन भएकोले उक्त मुद्दाको सम्पूर्ण कामकारबाही बदर गरी निवेदकलाई पुन: सुनुवाइको मौका प्रदान गर्नुपर्ने भन्ने जिकिर लिनुभएको सन्दर्भमा सुनुवाइको सिद्धान्त सम्बन्धमा भएको संवैधानिक व्यवस्थातर्फ हेर्दा नेपालको संविधानको धारा २० ले न्यायसम्बन्धी हकअन्तर्गत प्रत्येक व्यक्तिलाई निज विरूद्ध गरिएको कारबाहीको जानकारी पाउने हक हुने, प्रत्येक व्यक्तिलाई स्वतन्त्र, निष्पक्ष र सक्षम अदालत वा न्यायिक निकायबाट स्वच्छ सुनुवाइको हक हुने कुरालाई मौलिक हकको रूपमा प्रत्याभूत गरिएको पाइन्छ । संविधानको धारा २० मा प्रत्याभूत मौलिक हकको अध्ययन गर्दा उक्त धाराको प्रत्येक उपधारामा उल्लेख भएका व्यवस्था कुनै न कुनै रूपमा स्वच्छ सुनुवाइको सिद्धान्तसँग सम्बन्धित रहेको देखिन्छ । अझ उपधारा (९) ले घोषित रूपमा स्वच्छ सुनुवाइलाई मौलिक हककै रूपमा मान्यता प्रदान गरेको छ ।\n९. सुनुवाइको सिद्धान्त मूल रूपमा प्राकृतिक न्यायको आधारभूत सिद्धान्त हो । यस सिद्धान्तको मूल सार भनेको कुनै पनि व्यक्तिको हक अधिकार प्रतिकूलको काम कारबाही वा निर्णय गर्नुअघि निजलाई प्रतिरक्षा गर्न मनासिब अवसर दिइनुपर्छ भन्ने हो । फौजदारी कसुरको आरोप लागेको व्यक्तिको सन्दर्भमा यो सिद्धान्तको पालना अझ महत्त्वपूर्ण रूपमा\nगरिनुपर्दछ । फौजदारी कसुरको अभियोग लागेका व्यक्तिलाई निजउपर लागेको अभियोगबारेमा कुनै जानकारी नदिई वा निजलाई आफ्नो निर्दोषिताको प्रमाण पेस गर्ने मौका नै नदिई एकतर्फी रूपमा मुद्दाको कामकारबाही एवं निर्णय गरिन्छ भने त्यस्तो काम कारबाही र निर्णयलाई प्राकृतिक न्यायको सिद्धान्त एवं सुनुवाइको सिद्धान्तअनुकूल भन्न मिल्दैन । स्वच्छ सुनुवाइको सिद्धान्त भनेको कुनै यान्त्रिक सिद्धान्त नभई स्वच्छ न्याय प्रदान गर्ने सारवान् माध्यम हो । यो सिद्धान्तको प्रयोग केबल औपचारिकता पूरा गर्नको लागि मात्र नभई आरोपित व्यक्तिलाई पूर्ण न्याय प्रदान गर्ने मार्गमा अनिवार्य रूपमा पालना गर्नुपर्दछ भन्ने कुरामा विवाद हुन सक्दैन । वस्तुत: संविधानमा उल्लेख भएको स्वच्छ सुनुवाइको हकअन्तर्गत सुनुवाइको मौका प्रदान गर्ने व्यवस्थालाई कार्यरूप प्रदान गर्न विधायिकाले साबिक मुलुकी ऐन अदालती बन्दोबस्तको ११० नं. मा कुनै पनि मुद्दामा समाह्वान, इतलायनामा, म्याद, सूचना तामेल गर्नुपर्ने र तामेल गर्न पठाउँदा एवं तामेल गर्नुपर्दा के कस्तो कार्यविधि अवलम्बन गर्नुपर्ने भन्ने सम्बन्धमा स्पष्ट व्यवस्था गरेको पाइन्छ । अ.बं. ११० नं. को प्रक्रिया पूरा नगरी गरिएका काम कारबाही एवं निर्णय बदरभागी हुने भन्ने सम्बन्धमा यस अदालतले विभिन्न मुद्दामा व्याख्या गरेको\nपाइन्छ । मूल रूपमा सुनुवाइको हक अहरणीय हक\nहो । यो हकको प्रचलन अनिवार्य रूपमा हुनैपर्छ परन्तु यो असीमित हक होइन । सुनुवाइको सिद्धान्तको प्रयोगको पनि निश्चित सीमा हुन्छ । यो सिद्धान्तको पालना पनि कानूनबमोजिम नै गरिन्छ । कुनै पनि व्यक्तिलाई आफू विरूद्धको मुद्दामा जानकारी पाउने हक हुने भन्नुको अर्थ त्यस्तो हकको उपभोग आफ्नो स्वार्थअनुकूल हुने होइन । अभियोग लागेको व्यक्तिलाई अ.बं. ११० नं. मा उल्लेख भएको प्रक्रियाअनुरूप म्याद सूचना तामेल गर्नुपर्ने बाध्यात्मक कानूनी व्यवस्था हो । तर एकपटक सो कानूनी व्यवस्थाबमोजिम रीतपूर्वक म्याद तामेल भएपछि पटकपटक म्याद तामेल गर्नुपर्ने भन्ने संविधानको धारा २० एवं अ.बं. ११० नं. को उद्देश्य तथा मनसाय दुवै होइन । मूलत: एकपटक अ.बं. ११० नं. को रीत पुर्‍याई म्याद तामेल गरी तदनुरूप मुद्दाको काम कारबाही अघि बढी फैसलासमेत भइसकेको अवस्थामा अपवादको अवस्थामा बाहेक यो अथवा त्यो नाउँमा त्यस्तो रीतपूर्वक तामेल भएको म्याद बदर गरी मुद्दाको कामकारबाहीलाई अन्यथा गर्दा सम्पूर्ण न्यायिक काम कारबाही अन्योलपूर्ण र अनिश्चित हुन जान्छ । अदालतले कानूनले निर्दिष्ट गरेको कार्यविधि उल्लङ्घन गरिएको वा त्यसको पालना नगरिएको अवस्थामा त्यसको वैधता परीक्षण गरी हेरी कानून प्रतिकूल भएको देखिएमा त्यस्तो काम कारबाही बदर गर्ने हो । कानूनबमोजिम भए गरेका काम कारबाही बदर गरिने हो भने न्यायिक अनिश्चितता भई सम्पूर्ण न्याय प्रणाली एवं प्रक्रियामा गम्भीर आँच आउने हुन्छ । यस्तो कार्यलाई वाञ्छित कार्य भन्न पनि\nमिल्दैन । अदालतको समय बर्बाद गर्ने तथा पहुँच भएका व्यक्तिहरूले सामान्य त्रुटि समाती अन्य व्यक्तिहरूको अदालती कामकारबाहीमा प्रभाव पार्ने गरी अदालती प्रक्रियाको दुरूपयोग गर्ने कार्यलाई यस अदालतले कहिले पनि प्रश्रय दिएको छैन र दिन पनि मिल्दैन ।\n१०. नेपालको संविधानको धारा १७ (१) मा “कानूनबमोजिम बाहेक कुनै पनि व्यक्तिलाई वैयक्तिक स्वतन्त्रताबाट वञ्चित गरिने छैन” भनी उल्लेख भएको स्वतन्त्रताको मौलिक हकको व्यवस्थाअनुसार कानूनबमोजिम वैयक्तिक स्वतन्त्रताको अपहरण हुन सक्ने नै हुन्छ । तदनुसार हेर्दा कानूनले किर्ते जालसाजी र बैंकिङ कसुरको व्यवस्था गरेको, निवेदकले माथि उल्लिखित कसुर गरेको भनी निज विरूद्ध जाहेरी परी अनुसन्धान भई मुद्दा दायर भई कानूनले निर्धारण गरेको प्रक्रिया अवलम्बन गरी म्याद जारी गरी रीतपूर्वक म्याद सूचना तामेल भएपछि साधिकार अदालतबाट निवेदक कसुरदार ठहरी कैद र जरिवानाको सजाय भई फैसला अन्तिम भएपछि ठहर भएको कैद र जरिवाना असुलउपर गर्न फैसला कार्यान्वयनको क्रममा निवेदक पक्राउ परी कैदमा रहे बसेको अवस्था हुँदा कानूनको सारवान् वा कार्यविधिगत कुनै पनि प्रक्रियाको त्रुटि भएको देखिन आएन ।\n११. अदालतबाट सम्पूर्ण प्रक्रिया पुर्‍याई म्याद जारी भई रीतपूर्वक तामेल भएको अवस्थामा सानो छिद्र समाती सम्पूर्ण काम कारबाही बदरको माग गरी अदालत प्रवेश गर्नु न्यायको मकसदविपरीत देखिन्छ । कसुर सजाय छल्ने गरी कानूनी प्रक्रियामा सामेल नभई भागेको व्यक्तिलाई अदालतले मद्दत गर्न सक्दैन । \"If you flee from law the procedures prevails\" अर्थात् \"कोही कानूनबाट भागेमा विद्यमान कार्यविधि रोकिँदैन\" भन्ने मान्यताअनुसार त्यस्तो कार्यविधि अन्यथा प्रमाणित नभएसम्म पूरा भएको\nमानिनुपर्दछ । यसमा अन्यथा प्रमाणित हुने युक्तिसङ्गत आधार र कारण विद्यमान देखिँदैन । अभियुक्त फरार वा सम्पर्कमा नभएमा कानूनी अर्थात् कार्यविधिगत प्रक्रियाले अनन्तकालसम्म पर्खंदैन । आफूलाई अभियोग लागेको थाहा पाई लामो समयसम्म त्यसलाई बेमतलब गरी विदेश (भारत) बसी हाल अदालतबाट प्रचलित कानूनअनुसार भएका फैसलाहरूको कार्यान्वयनको अवस्थालाई छल्ने अभिप्रायले सम्पूर्ण काम कारबाही बदरको माग गरी निवेदक अदालतमा प्रवेश गरेको देखिँदा निवेदक सफाहात लिई आएको देखिएन । आफूलाई अभियोग लागी नैतिकताको आधारमा राजीनामा दिएको कागज पेस भएको अवस्थामा आफू विरूद्ध लागेको अभियोगलाई सामना गर्नु निजको कर्तव्य हो । यस्तो कर्तव्यबाट पलायन भएको व्यक्तिलाई अदालतले सहयोग गर्न सक्दैन । यस्तै गरी सक्षम अदालतबाट भएको फैसलाका आधारमा भएका काम कारबाहीलाई बदर गरिपाउँ भनी सामान्य त्रुटि देखाई अन्तिम भई बसेको फैसलालाई अन्यथा हुने गरी निर्णय गरेमा अदालतका फैसलाहरूको अन्तिमताको सिद्धान्त अर्थहीन हुन जान्छ । न्यायपालिकाप्रतिको जनआस्थालाई मर्माहत बनाउने गरी कानूनका सामान्य प्राविधिक त्रुटिका आधारमा अदालतबाट सजाय पाएको कसुरदारको सजाय कार्यान्वयनलाई हल्का र खुकुलो तरिकाले लिई बन्दीप्रत्यक्षीकरणको आदेश जारी गर्दै जाँदा दण्डहीनताले प्रश्रय पाई अदालतका फैसला निष्प्रभावी भई विधिको शासनको औचित्यमाथि नै प्रश्न चिह्न खडा हुन जान्छ । यसले कानून परायणताको संस्कारमा ह्रास आई कानून छल्ने प्रवृत्ति बढ्न गई हामीले विगतदेखि अपनाउँदै आएको प्रचलित न्यायिक मान्यता प्रणाली र परिपाटी प्रतिकूल हुन जान्छ ।\n१२. उच्च अदालत पाटनबाट बैंकिङ कसुर र किर्ते जालसाजी मुद्दामा निवेदकलाई भएको कैद र जरिवानाको सजाय हुने ठहर्‍याई भएको फैसला अन्तिम भएर बसेको अवस्थामा सो फैसला कार्यान्वयनको क्रममा बेरूजु कैद लगत असुल गर्ने गराउने प्रयोजनको लागि निवेदकलाई दिइएको कैदीपुर्जीमा कुनै कानूनको त्रुटि नदेखिएको अवस्थामा कानूनसम्मत कैदीपुर्जीले निवेदकको संविधानप्रदत्त स्वतन्त्रतापूर्वक हिँड्डुल गर्न र स्वेच्छापूर्वक सुनुवाइको मौका पाउने संवैधानिक हकमा आघात पुगेको भनी मान्न र अर्थ गर्न मिल्ने देखिएन । निवेदकलाई निज विरूद्ध लागेको कसुरको प्रतिवाद गर्न पर्याप्त (adequate) सुनुवाइको मौका प्रदान गरिएको तथ्यलाई माथिका प्रकरणहरूमा विवेचना गरिसकिएको हुँदा प्राकृतिक न्यायको सिद्धान्तविपरीत स्वच्छ सुनुवाइको हक र वैयक्तिक स्वतन्त्रताको हकबाट वञ्चित गरिएको भन्ने निवेदन दाबी मनासिब देखिएन ।\n१३. रिटको अधिकारक्षेत्रले निवेदक पक्ष बेदाग भएको अपेक्षा लिन्छ । यो समन्यायको उपचार हो । तर यी निवेदक आफू विरूद्ध लागेको कसुरबाट भागी हिँडेका र प्रतिवाद गर्न नआई फरार रहेका व्यक्ति देखिन आएका र यस्ता व्यक्तिलाई रिटबाट उपचार दिनका लागि असाधारण अवस्था जस्तो कि बदनियत वा कपटपूर्ण थुना आदि देखिनु आवश्यक\nछ । तर प्रस्तुत विवादमा यी निवेदकलाई बदनियत वा कपटपूर्ण तरिकाबाट म्याद तामेल गरी मुद्दाको फैसला गर्नुपर्ने अवस्था देखिन आएको छैन ।\n१४. अदालतको फैसलाले ठहरेको कैद र जरिवानाको सजाय भुक्तान गर्नु निवेदकको दायित्व हो भने फैसलाले कसुरदार ठहरिएको व्यक्तिबाट तोकिएको सजाय असुलउपर गरी कानूनी राज्यको अवधारणाबमोजिम जिम्मेवारी वहन गर्नु अदालतको पनि दायित्व हो । अदालतले ठहर गरेको सजाय कार्यान्वयन नहुने हो भने अदालतको फैसला निष्प्रभावी भई दण्डहीनताले प्रश्रय पाउँछ । फैसला अन्तिमताको सिद्धान्त (finality of judgment) ले पनि सक्षम अदालतबाट एक पटक भएको फैसला अन्तिम भएर बसेको अवस्थामा कार्यान्वयनयोग्य हुन्छ । बन्दीप्रत्यक्षीकरणको विषयमा सुनुवाइ गर्दा कानूनी प्रक्रिया तथा थुनाको वैधतासम्म जाँच गर्ने हो । मातहत अदालतबाट भएका फैसलालाई कार्यान्वयनमा रोकावट आउने गरी आदेश जारी गर्नु बन्दीप्रत्यक्षीकरणको आदेशको मकसद होइन । रीतपूर्वक म्याद तामेल नभई फैसला भएको अवस्थामा बाहेक अन्तिम भएको फैसलाको कार्यान्वयन रोक्ने गरी यस अदालतले आदेश जारी गर्न मिल्ने देखिएन ।\n१५. चौथो प्रश्न यस अदालतको संयुक्त इजलासको मिति २०७५।१२।१० को आदेश पुनरावलोकन गर्ने निस्सा प्रदान गर्दा निवेदक  प्रमोदराज पन्त विरूद्ध विपक्षी  काठमाडौं जिल्ला अदालतसमेत भएको उत्प्रेषणको रिट निवेदन (ने.का.प.२०७२, अङ्क १, नि.नं. ९३३१, पृ. १२१) मा प्रतिपादित सिद्धान्तसमेतलाई आधार लिएको देखिन्छ । उक्त प्रतिपादित सिद्धान्तको अवलोकन गर्दा म्याद तामेली नै कानूनबमोजिम रीतपूर्वकको हुँदैन भने त्यस्तो तामेली म्यादको आधारमा भएको फैसलासमेतबाट प्राकृतिक न्यायको सिद्धान्त हनन् भएको नै सम्झनुपर्ने भनी उत्प्रेषणको आदेशद्वारा फैसला बदर भएको देखिन्छ । उक्त मुद्दामा प्रतिवादीको नाउँमा जारी भएको म्यादमा उल्लेख भएको वतनमा रहेको घर नै बिक्री भई अन्यत्र बसाइँ सरेको अवस्था देखिएको स्थितिमा उक्त सिद्धान्त प्रतिपादन भएको र प्रस्तुत मुद्दामा निवेदकउपर चलेका बैंकिङ कसुर मुद्दामा निजको पत्नीलाई पनि मुद्दा चलाई प्रतिवादी कायम गरिएको र निवेदकको एकाघर सगोलको पत्नीले बैंकिङ कसुर मुद्दामा बयानको क्रममा र उक्त मुद्दाको यस अदालतमा दायर भएको पुनरावेदनपत्रमा उल्लेख गरेको वतनमा निवेदकका नाउँमा जारी भएको म्याद रीतपूर्वक तामेल भएको देखिएको अवस्थामा उल्लिखित मुद्दाको अवस्था र प्रस्तुत मुद्दाको अवस्था समान नदेखिएकोले पुनरावलोकनको अनुमति प्रदान गर्दा उल्लेख गरिएको उक्त प्रतिपादित सिद्धान्तसमेतको अवलम्बित आधारसँग सहमत हुन सकिएन ।\n१६. प्रस्तुत निवेदनमा निवेदक विरूद्ध दायर भएको उल्लिखित मुद्दाहरूमा बेरितपूर्वक म्याद तामेल गरी सुनुवाइको मौका नदिई प्राकृतिक न्यायको सिद्धान्तविपरीत अदालतबाट भएको फैसला यस अदालतको पूर्ण इजलासबाट निवेदक वीरबहादुर राउत अहिर विरूद्ध गृह मन्त्रालयसमेत भएको उत्प्रेषणयुक्त परमादेशको रिट निवेदन (ने.का.प.२०६८, अङ्क ८, नि.नं. ८६६३) मा  प्रतिपादित सिद्धान्तको प्रतिकूल रहेको भन्ने पुनरावलोकन निवेदनमा उठाइएको जिकिरका सन्दर्भमा विचार गर्दा उक्त मुद्दामा  प्राकृतिक न्यायको सिद्धान्तको उल्लङ्घन गरी वा कानूनबमोजिमको उचित प्रक्रिया पालना नगरी निर्णय हुन पुग्दछ भने त्यस्तो निर्णयलाई कानूनको दृष्टिमा शून्य मान्नुपर्ने  र  गोरखापत्रमा प्रकाशित गरिएको भनिएको सूचनामा हाजिर हुन आउनु भन्नेसम्मको बेहोरा उल्लेख गरेको देखिए पनि प्रहरी सेवाबाट हटाउनुपर्नेसम्मको कानूनी अवस्था र आधार उल्लेख गरी स्पष्टीकरण सोधिएको नदेखिएकोले सुनुवाइको मौका नदिई प्राकृतिक न्यायको सिद्धान्तप्रतिकूल हुने गरी सेवाबाट हटाएको देखिएकोले  निज निवेदकलाई सेवाबाट बर्खास्त गर्ने गरी भएको निर्णय उत्प्रेषणको आदेशद्वारा बदर  भएको देखिन्छ । तर प्रस्तुत निवेदनमा कानूनको उचित प्रक्रियाअनुसार जारी भएको म्याद रीतपूर्वक तामेल भई उच्च अदालत पाटनबाट किर्ते जालसाजी र बैंकिङ कसुरसमेतका मुद्दामा भएको फैसलानुसार निवेदक कमलप्रसाद ज्ञवालीबाट असुल गर्नुपर्ने कैद तथा जरिवानाबापत फैसला कार्यान्वयन गर्ने क्रममा निवेदक पक्राउ परी कैदीपुर्जीसमेत दिई कैदमा राखिएको देखिँदा उक्त मुद्दाको विषयवस्तु र प्रस्तुत निवेदनको विषयवस्तु फरकफरक देखिन आएको परिप्रेक्ष्यमा उक्त मुद्दामा आधार लिइएको प्रतिपादित सिद्धान्त प्रस्तुत निवेदनको हकमा आकर्षित हुने देखिएन ।\n१७. यस्तै प्रकृतिको विवाद समावेश भएको निवेदक माधवप्रसाद घिमिरे विरूद्ध काठमाडौं जिल्ला अदालतसमेत भएको उत्प्रेषण परमादेश मुद्दामा (ने.का.प.२०७३, अङ्क ६, नि.नं. ९६१०) बृहत् पूर्ण इजलासबाट कुनै पनि व्यक्तिको वतन कायम हुन निज बसोबास गर्ने गरेको घर निजको नामको हो होइन भन्ने कुराले निर्धारित गर्ने नभई निजको बसोबासले निर्धारण गर्ने हुन्छ । एकपटक रीतपूर्वक तामेल भई आएको तामेली म्याद बदर नगरेसम्म सो म्यादको कानूनी अस्तित्व रहिरहने र सोही म्यादका आधारमा म्यादवालालाई सुनुवाइको मौका प्रदान भएको भनी मान्नुपर्ने र रीतपूर्वक म्याद तामेल भएको वतन नै खुली आएको अवस्थामा म्यादवालाले सुनुवाइको मौका नपाएको भन्न मिल्ने नदेखिने भन्ने सिद्धान्त प्रतिपादन भएको देखिन्छ । त्यसै गरी निवेदक सुनिल तामाङ विरूद्ध उच्च अदालत पाटन ललितपुरसमेत भएको बन्दीप्रत्यक्षीकरणको रिट निवेदनमा (ने.का.प.२०७५, अङ्क ५, नि.नं.१०००४) “कानूनबमोजिम जारी गरिएको म्यादका सम्बन्धमा झिनामसिना र असङ्गत तर्क अगाडि सारेर फैसला कार्यान्वयनका क्रममा पक्राउ परी कैदमा रहेका कसुरदारलाई उन्मुक्ति प्रदान गर्नु उचित हुँदैन । यदि त्यस प्रकारबाट उन्मुक्ति प्रदान गर्ने गरियो भने निर्णयको अन्तिमता (finality of judgment) को सिद्धान्तको पालना गर्ने कुरामा गम्भीर विचलन आउने अवस्था रहन्छ । न्यायिक प्रक्रियालाई छल्ने, दुरूपयोग गर्ने वा अवाञ्छित छिद्रको खोजी गरी कसुरदारलाई उन्मुक्ति दिन नसकिने भन्ने सिद्धान्त प्रतिपादन भएको देखिन्छ ।\nयस अदालतबाट प्रतिपादित उल्लिखित सिद्धान्तहरूले  कुनै पनि व्यक्तिको वतन कायम हुन निज बसोबास गर्ने गरेको घर निजको नामको हो होइन भन्ने कुराले निर्धारित गर्ने नभई निजको बसोबासले निर्धारण गर्ने हुन्छ । साथै एकपटक रीतपूर्वक तामेल भई आएको तामेली म्याद बदर नगरेसम्म सो म्यादको कानूनी अस्तित्व रहिरहने र सोही म्यादका आधारमा म्यादवालालाई सुनुवाइको मौका प्रदान भएको भनी मान्नुपर्ने र रीतपूर्वक म्याद तामेल भएको वतन नै खुली आएको अवस्थामा म्यादवालाले सुनुवाइको मौका नपाएको भन्न मिल्ने नदेखिने र कानूनबमोजिम जारी गरिएको म्याद सम्बन्धमा झिनामसिना र असङ्गत तर्कअगाडि सारेर फैसला कार्यान्वयनका क्रममा पक्राउ परी कैदमा रहेका कसुरदारलाई उन्मुक्ति प्रदान गर्नु उचित नहुने भनी बृहत् / पूर्ण इजलासबाट सिद्धान्त प्रतिपादन भई एक निश्चित न्यायिक मान्यता कायम भएको देखिँदा उक्त मुद्दामा प्रतिपादित सिद्धान्तसँग यो इजलास असहमत हुनुपर्ने कारण देखिँदैन ।\n१८. अब, निवेदन मागबमोजिम बन्दीप्रत्यक्षीकरणको आदेश जारी हुनुपर्ने हो वा\nहोइन ? भन्ने अन्तिम प्रश्नका सम्बन्धमा विचार गर्दा प्रस्तुत निवेदनमा समेत निवेदक कमलप्रसाद ज्ञवालीका नाउँमा जारी गरिएको म्याद सूचना निजको श्रीमती गौरी खनाल (ज्ञवाली) ले उच्च अदालत पाटनमा बयानका क्रममा र निजले यस अदालतमा दायर गरेको पुनरावेदनपत्रमा उल्लेख गरेको ठेगाना (वतन) मा कानूनद्वारा निर्धारित प्रक्रियाअनुसार रीतपूर्वक म्याद सूचना तामेल भएको देखिँदा अदालतको अन्तिम फैसलाबमोजिम फैसला कार्यान्वयनको क्रममा थुनामा रहेको देखिएकाले मागबमोजिम बन्दीप्रत्यक्षीकरणको आदेश जारी हुन सक्ने अवस्था देखिएन । प्रस्तुत रिट निवेदनबाट निवेदकले प्रतिवाद गर्ने अवसर नपाएको, निवेदकउपर भएको कारबाहीबाट निवेदकको संवैधानिक एवं मौलिक हकमा आघात परेको र प्राकृतिक न्यायको सिद्धान्तविपरीत सुनुवाइको मौका नपाएको भन्ने नदेखिएकोले यस अदालतको संयुक्त इजलासबाट मिति २०७५।१२।१० मा रिट निवेदन खारेज गर्ने आदेश मनासिब देखियो । तसर्थ, थुना गैरकानूनी भन्ने निवेदन जिकिर एवं विद्वान् कानून व्यवसायीको बहस जिकिरसँग सहमत हुन सकिएन ।\n१९. अतः प्रस्तुत मुद्दामा उठाएका विषयवस्तु नै अन्तरनिहित रही यिनै निवेदक भएको ०७६-NF-००२४ लगायतका यसै लगाउको उत्प्रेषणयुक्त परमादेशको मुद्दामा आज यसै इजलासबाट निवेदन खारेज हुने ठहर्‍याई संयुक्त इजलासबाट भएको आदेश सदर हुने ठहरी निर्णयसमेत भइसकेकोले प्रस्तुत मुद्दामा पनि उपर्युक्त आधार, कारण एवं प्रतिपादित सिद्धान्तसमेतको आधारमा यस अदालतको संयुक्त इजलासबाट मिति २०७५।१२।१० मा निवेदन खारेज हुने ठहर्‍याई भएको आदेश मिलेकै देखिँदा सदर हुने ठहर्छ । निवेदकको निवेदन जिकिर पुग्न\nसक्दैन । दायरीको लगत कट्टा गरी मिसिल नियमानुसार अभिलेख शाखामा बुझाइदिनू ।\n\nउक्त रायमा हामी सहमत छौं ।\nन्या. दीपककुमार कार्की\nन्या. पुरूषोत्तम भण्डारी\n\nइजलास अधिकृत : जगन्नाथ पौडेल\nइति संवत् २०७६ साल फागुन ८ गते रोज ५ शुभम् ।"
}