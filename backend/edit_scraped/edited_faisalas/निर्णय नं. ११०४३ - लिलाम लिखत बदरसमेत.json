{
    "Title": "निर्णय नं. ११०४३ - लिलाम लिखत बदरसमेत",
    "Edition Info": "भाग: ६५ | साल: २०८० | महिना: असार | अंक: ३",
    "Post Meta": "फैसला मिति :२०७९/०३/०७ \t ६४३",
    "uniqueId": "नि. नं. ११०४३",
    "faisala_miti": "२०७९/०३/०७",
    "judges": [
        "न्यायाधीश श्री तिलप्रसाद श्रेष्‍ठ"
    ],
    "pakshya": "विरेन्द्र केशरी उपाध्यायको छोरा, जनकपुर अञ्चल, धनुषा जिल्ला, बलहा सधारा गा.वि.स., वडा नं.६ घर भई हाल ऐ.ऐ. पतनुका गा.वि.स., वडा नं.१, हाल परिवर्तित जनकनन्दिनी गाउँपालिका, वडा नं. ५ बनरझुला बस्ने प्रकाशप्रसाद उपाध्याय",
    "bipakshya": "जनकपुर अञ्चल, धनुषा जिल्ला, जनकपुर नगरपालिका, वडा नं. २, भानु चौक स्थित जानकी फाइनान्स कम्पनी लिमिटेड, जनकपुरसमेत",
    "pakshya_adhibakta": "विद्वान्‌ वरिष्ठ अधिवक्ता श्री लोकभक्त राणा",
    "bipakshya_adhibakta": "विद्वान् अधिवक्ताहरू श्री धिरेन्द्र सिंह, डा.श्री नेवल चौधरी र श्री अरूणकुमार पञ्जियार",
    "abalambit_najir_explicit": "NA",
    "sambaddha_kanoon_explicit": "बैंक तथा वित्तीय संस्थासम्बन्धी ऐन, २०६३",
    "ullikhit_najir_implicit": [
        "ने.का.प. २०७३, नि.नं.९६४६",
        "ने.का.प. २०७३, अङ्क ८, नि.नं.९६४६",
        "ने.का.प. २०७३ नि.नं. ९६४६"
    ],
    "ullikhit_kanoon_implicit": [
        "भएको फैसलाउपर वादीको तर्फबाट न्याय प्रशासन ऐन, २०७३ को दफा १२",
        "बैंक तथा वित्तीय संस्थाको ऋण असुली ऐनको दफा २६",
        "बैंक तथा वित्तीय संस्थाको ऋण असुली ऐन, २०५८ को दफा ३(६)",
        "रहेको तत्कालीन बैंक तथा वित्तीय संस्थासम्बन्धी ऐन, २०६३ को दफा ५७",
        "बैंक तथा वित्तीय संस्थाको ऋण असुली ऐन, २०५८ को दफा २५",
        "२० को फैसला त्रुटिपूर्ण भई प्रमाण ऐन, २०३१ को दफा ३, ५४",
        "बैंक तथा वित्तीय संस्थासम्बन्धी ऐन, २०६३ को दफा ५७(१)",
        "गर्न सकिने भन्ने उल्लेख भएकोमा सोही ऐनको दफा २६",
        "अ.बं.१८४",
        "बैंक तथा वित्तीय संस्थाको ऋण असुली ऐन, २०५८ को दफा २६",
        "बैंक तथा वित्तीय संस्थाको ऋण असुली नियमावलीको नियम २९",
        "सम्बद्ध ऐन कानूनको चर्चासम्म नगरी प्रमाण ऐन, २०३१ को दफा ५४",
        "जनकपुर फैसला बैंक तथा वित्तीय संस्थासम्बन्धी ऐन, २०६३ को दफा ५७(१)",
        "तथा न्याय प्रशासन ऐन, २०७३ को दफा १२"
    ],
    "Faisala_Detail_raw_text": "सर्वोच्च अदालत, संयुक्त इजलास\nस.का.मु.प्रधान न्यायाधीश श्री दीपककुमार कार्की\nमाननीय न्यायाधीश श्री तिलप्रसाद श्रेष्‍ठ\nफैसला मिति: २०७९।३।७\n०७४-CI-०६०९\n\nमुद्दाः लिलाम लिखत बदरसमेत\n\nपुनरावेदक/वादी: विरेन्द्र केशरी उपाध्यायको छोरा, जनकपुर अञ्चल, धनुषा जिल्ला, बलहा सधारा गा.वि.स., वडा नं.६ घर भई हाल ऐ.ऐ. पतनुका गा.वि.स., वडा नं.१, हाल परिवर्तित जनकनन्दिनी गाउँपालिका, वडा नं. ५ बनरझुला बस्ने प्रकाशप्रसाद उपाध्याय\nविरूद्ध\nप्रत्यर्थी/प्रतिवादी: जनकपुर अञ्चल, धनुषा जिल्ला, जनकपुर नगरपालिका, वडा नं. २, भानु चौक स्थित जानकी फाइनान्स कम्पनी लिमिटेड, जनकपुरसमेत\n\n\nजमानीको सिद्धान्तअनुसार मुख्य कारणीले तिर्नुपर्ने ऋण निजबाट असुलउपर नभएमा वा वहन गर्नुपर्ने दायित्व निजले पूरा गर्न नसकेमा जमानतकर्ताले कबुल गरेको रकम निजले लेखिदिएको सुरक्षणबाट असुलउपर गरी दायित्व वहन गराइने\nहो । यसरी जमानतकर्ताको दायित्व असीमित हुने नभई जमानी बसेको अङ्कसम्ममा सीमित हुने । जमानीकर्ताले आफूले कबुल गरेको रकम तिरे बुझाएमा सोबापत निजले सुरक्षणको रूपमा दिएको धितो फरफारक हुने ।\n(प्रकरण नं. ५)\nऋण लिनु र जमानत दिनु फरकफरक कार्यहरू हुन् । ऋण व्यक्ति स्वयंले आफ्नो प्रयोजनको लागि लिने नगद हो जसको प्रत्यक्ष लाभ निज ऋणी स्वयंले मात्र प्राप्त गर्ने  हुन्छ । जमानतकर्ता ऋणी र ऋण प्रदान गर्ने निकायले लेनदेन गरेको कारोबारको जिम्मेवार साक्षी मात्र हो जो ऋणीले ऋण नतिरेको अवस्थामा मात्र सो कारोबारमा निजको दायित्व सिर्जना हुन्छ । ऋणको प्रत्यक्ष लाभ जमानतकर्ताले नपाउन\nसक्छ । जमानतकर्ता ऋण लेनदेन गर्ने कार्यमा सघाउने विश्वासको माध्यमको रूपमा मात्र रहेको हुन्छ । ऋणको सम्बन्धमा प्रथम दायित्व ऋणीको नै\nहुने । कारणवश त्यस्तो दायित्व ऋणीले पूरा गर्न सकेन र ऋणीको सम्पूर्ण जायजेथा लिलाम बिक्री गर्दा पनि संस्थाको कर्जा असुलउपर भएन भने जमानतकर्ताले गरेको कबोलबमोजिमको ऋणको दायित्व निज जमानीकर्तामा सर्ने ।\n(प्रकरण नं. ६)\nकोही कसैको सम्पत्तिको लिलाम हुँदै छ भने त्यस्तो कार्यको जानकारी सम्पत्ति धनीलाई दिनु पनि सम्बन्धित संस्थाको कर्तव्य हुने । त्यस्तो सूचना पाउनु जग्गाधनीको प्राकृतिक अधिकार पनि हुने । कुनै ऋणबापतको जमानत लिँदैमा आफ्नो जग्गा के कसरी, के कारणले, के कति रकममा लिलामी भयो भन्ने सम्बन्धमा जग्गा धनीले जानकारी नै नपाउने कार्य आधुनिक न्याय प्रणालीअनुकूल भएको मान्न नमिल्ने । आफ्नो स्वामित्वको जग्गा लिलाम हुन लागेको अवस्थामा जमानत रकम तिर्ने वा सो जग्गालाई आफ्नो स्वामित्वमै राख्नका लागि व्यक्तिले सकेसम्मका वैकल्पिक उपायहरू अपनाउन सक्ने तथ्यलाई नजरअन्दाज गर्न नसकिने ।\n(प्रकरण नं. ८)\n\nपुनरावेदक/वादीका तर्फबाट: विद्वान्‌ वरिष्ठ अधिवक्ता श्री लोकभक्त राणा\nप्रत्यर्थी/प्रतिवादीका तर्फबाट: विद्वान् अधिवक्ताहरू श्री धिरेन्द्र सिंह, डा.श्री नेवल चौधरी र श्री अरूणकुमार पञ्जियार\nअवलम्बित नजिर:\nने.का.प. २०७३, अङ्क ८, नि.नं.९६४६ पृष्ठ १४१९\nसम्बद्ध कानून:\nबैंक तथा वित्तीय संस्थासम्बन्धी ऐन, २०६३\n\nसुरू तहमा फैसला गर्ने:\nमा. जि. न्या. श्री कृष्णप्रसाद पौडेल\nधनुषा जिल्ला अदालत\nपुनरावेदन तहमा फैसला गर्ने:\nमा. न्या. श्री मुहम्मद साविर हुसैन\nमा. न्या. श्री नारायणप्रसाद पोखरेल\nउच्च अदालत जनकपुर\n\nफैसला\nन्या. तिलप्रसाद श्रेष्ठ : उच्च अदालत जनकपुरबाट मिति २०७३/१२/२० मा भएको फैसलाउपर वादीको तर्फबाट न्याय प्रशासन ऐन, २०७३ को दफा १२ को उपदफा (१) बमोजिम मुद्दा दोहोर्‍याई हेरिपाउँ भन्ने निवेदन दायर हुन आएकोमा मिति २०७४/१०/१८ मा प्रस्तुत मुद्दा दोहोर्‍याई हेर्ने निस्सा प्रदान भई सुनुवाइको लागि आज यस इजलाससमक्ष पेस हुन आएको प्रस्तुत मुद्दाको संक्षिप्त तथ्य र ठहर यसप्रकार रहेको छः\nमुद्दाको संक्षिप्त तथ्य\nधनुषा जिल्ला, नगराईन गा.वि.स., वडा नं. ९ मा बस्ने धैरजु मिश्रले मिति २०५६/१०/०४ मा नवलपरासी जिल्ला, स्वाठी गा.वि.स., वडा नं. ४ स्थित जानकी भेनियर उद्योग सञ्चालनको लागि विपक्षी जानकी फाइनान्स कम्पनी लिमिटेडसँग रू.९,००,०००/- (नौ लाख रूपैयाँ) ऋण लिँदा धितो सुरक्षणको रूपमा मैले रू.१,००,०००/- रूपैयाँ मात्रको जिम्मेवारी लिई मेरो नाउँमा रहेको जिल्ला धनुषा जिल्ला, जनकपुर नगरपालिका वडा नं. १२ को सिट नं. १४७५-१४, कि.नं.३७ को ०-२-० जग्गा बैंक मूल्याङ्कनअनुसार रू.१,००,०००/- मोल पर्ने जग्गा उक्त जानकी फाइनान्स कम्पनीमा धितो राखेकोमा विपक्षी जानकी फाइनान्स लिमिटेडले उक्त ऋण कर्जाको सम्बन्धमा मलाई कुनै थाहा जानकारी सूचना नै नदिई अर्थात्‌ मेरो भागको दायित्वको रकम बुझाउने मौकासमेत नदिई बदनियतले मिति २०६७/०३/३२ को बैठक नं. १४३ को निर्णयअनुसार मेरो उल्लिखित जग्गा बैंक तथा वित्तीय संस्थाको ऋण असुली ऐन, २०५८ को दफा ३(६) समेतको विपरीत अवैध तरिकाले आफ्नो नाउँमा सकार गरी नामसारी गरी मिति २०६९/०२/०५ मा रजिस्ट्रेसन नं. ५३३६ (ख) बमोजिम मेरो उक्त जग्गा विपक्षी शंकर साहका नाउँमा दर्ता कायम भएकोमा निज शंकर साहले समेत उक्त जग्गा मिति २०६९/०३/२९ मा र.नं.८२४५ बाट विपक्षी चन्देश्वर साहलाई बिक्री गरेको हुँदा विपक्षी जानकी फाइनान्स कम्पनी लिमिटेडको अवैध क्रियाकलापबाट हुन गएको सम्पूर्ण लिलाम तथा नामसारीका कार्यहरू बदर गरी साबिकबमोजिम मेरो नाउँमा दर्ता गरिपाउँ भन्नेसमेत बेहोराको वादीको फिराद दाबी ।\nविपक्षी वादीको दाबी पूर्ण रूपमा गैरकानूनी रहेको छ । वादीको माग दाबीबमोजिम लिलामसमेत बदर हुनुपर्ने होइन । विपक्षी वादी यस कम्पनीका ऋणी होइनन् । जानकी भेनियर उद्योगले यस कम्पनीबाट रू.९,००,०००/- ऋण लिएको निर्विवाद छ । सो ऋणबापत राखेको धितो ऋण नतिरी बसेको अवस्थामा सोही धितोबाट असुलउपर गरी लिनु भनी वादीले समेत सहमति दिएको अवस्था छ । ऋणीले ऋण लिइसकेपछि ऋण नतिरेको र ऋण तिर्नको लागि पटकपटक ताकेता गर्दासमेत ऋण तिर्न कुनै चासो नदेखाएका कारण बाध्यतावश कानूनबमोजिम लिलामीको प्रक्रिया गरी धितो राखेको जग्गा कानूनसम्मत तरिकाले लिलाम गरेको हो । लिलामीको प्रक्रिया त्रुटिपूर्ण भएको भनी वादीले समेत दाबी लिन सकेको अवस्था छैन । सार्वजनिक पत्रिकामा नै विपक्षीले सुरक्षण दिएको जग्गा लिलामी हुँदै छ भनी सूचना नै प्रकाशित भइसकेको अवस्थामा मलाई फाइनान्सले सूचना दिएन भनी वादीले भन्न पाउने अवस्था छैन । यसरी कानूनसम्मत भएको लिलामीको कार्य बदर हुने अवस्था नरहेको हुँदा वादीको दाबी खारेज गरिपाउँ भन्ने जानकी फाइनान्स कम्पनी लिमिटेडको प्रतिउत्तर जिकिर ।\nजानकी भेरियर उद्योगका प्रोपाइटर धैरजु मिश्रले आफ्नो नाउँको जग्गा धितोमा राखी विपक्षी प्रकाशप्रसाद उपाध्याय नाउँको जिल्ला धनुषा, जनकपुर नगरपालिका, वडा नं. १२ सिट नं. १४७५-१४, कि.नं.३७ को ०-२-० समेतको जग्गा सुरक्षणमा राखी जानकी फाइनान्सबाट ऋण कर्जा लिएकोमा सो ऋण कर्जा र सोको ब्याजसमेत नतिरे नबुझाएको खण्डमा धितो र सुरक्षणमा राखिएको जग्गाहरू लिलाम गराई असुलउपर गरी लिनुहोला, उजुर बाजुर गर्ने छैनौं भनी कर्जा लिँदाकै अवस्थामा वादीसमेतले कागज गरिदिएका रहेछन् । उक्त ऋण कर्जा विपक्षीसमेतले फाइनान्सलाई नतिरेपश्चात् जानकी फाइनान्सले पटकपटक ऋण तिर्नका लागि ताकेता गर्दासमेत निजहरूले उक्त ऋण नतिरेकाले कानूनको प्रक्रिया पुर्‍याई लिलाम गरी आफ्नो नाउँमा ल्याएको र बैंकले गैरबैंकिङ सम्पत्ति बिक्री गर्ने भनी वादीको जग्गासमेतलाई समेटी सूचना प्रकाशन गरेकोले उक्त सूचनाबमोजिम म प्रतिवादी शंकर साहले बैंकमा गई बुझी लिलामको सम्पूर्ण प्रक्रिया कानूनबमोजिम नै भएको पाइँदा वादी दाबीलगायतको जग्गा र.नं. ५३३६, मिति २०६९/०२/०५ को राजीनामाको लिखतबाट खरिद गरी लिएको हुँ । यसरी कानूनबमोजिम मैले खरिद गरेको उक्त जग्गा मैले चन्देश्वर साहलाई बिक्री गरेको हुँ । म चन्देश्वर साहले पनि कानूनबमोजिमका प्रमाण कागजातहरू हेरी उक्त जग्गा कानूनको रीत पुर्‍याई खरिद गरेको हुँदा वादीको दाबीबमोजिमका लिखतहरू बदर हुनुपर्ने होइन भन्नेसमेत बेहोराको प्रतिवादी शंकर साह र चन्देश्वर साहको प्रतिउत्तर जिकिर ।\nप्रकाश उपाध्यायका नाउँमा दर्ता रहेको धनुषा जिल्ला, जनकपुर नगरपालिका वडा नं.१२ कि.नं.३७, सिट नं.१४७५-१४ को ०-२-० जग्गा प्रकाश उपाध्यायलाई थाहा जानकारी नदिई जानकी फाइनान्सले लिलाम गरी अन्य व्यक्तिको नाउँमा नामसारी गराएको हुँदा सो डाक लिलाम बदर भई वादीका नाउँमा दर्ता हुनुपर्ने हो भन्ने वादीका साक्षी विन्देश्वर कापरको बकपत्र ।\nधनुषा जिल्ला, जनकपुर नगरपालिका, वडा नं. १२ को जग्गा जानकी फाइनान्सको नाउँमा लिलाम भई आएको जग्गा जानकी फाइनान्सले शंकर साहलाई बिक्री गरी शंकर साहले चन्देश्वरलाई बिक्री गरी चन्देश्वर साहले उक्त जग्गा भोग गरेको हुँदा लिलाम बदर दर्ता बदर हुनुपर्ने होइन भन्ने प्रतिवादीको साक्षी फुलदेव पण्डितको बकपत्र ।\nजानकी फाइनान्स कम्पनी लिमिटेडले मिति २०५६/०९/२८ मा वादी प्रकाशप्रसाद उपाध्यायसँग तमसुक गरी जानकी भेनियर उद्योगलाई लगानी गरेको ऋणबापत कि.नं. ३७ क्षेत्रफल ०-२-० जग्गा रोक्का राखी उक्त फाइनान्स कम्पनीले मिति २०६७/०२/२६/४ को अन्नपूर्ण पोस्ट दैनिकमा सूचना प्रकाशित गरी कम्पनीका नाउँमा जग्गा नामसारी गरी पुनः हक छाडी तह तह बिक्री भइसकेको देखिएको, बैंक तथा वित्तीय संस्थासम्बन्धी ऐन, २०६३ को दफा ५७(१) मा बैंकले आफ्नो सुरक्षणको लागि राखेको धितो लिलाम बिक्री गरी वा अन्य व्यवस्था गरी साँवा ब्याज असुल गर्न सक्ने देखिएको र प्रचलित कानूनको प्रक्रिया पुर्‍याई भइरहेको कामलाई अन्यथा मान्न मिल्ने नदेखिँदा वादी दाबी पुग्न सक्दैन भन्नेसमेत बेहोराको सुरू धनुषा जिल्ला अदालतको मिति २०७१/०३/३० को फैसला ।\nजानकी भेनियर उद्योगको तर्फबाट म पुनरावेदकले विपक्षी जानकी फाइनान्स उद्योगको कर्जाबापत मेरो कि.नं.३७, को ०-२-० जग्गा धितो सुरक्षणमा दिँदा लिखतमा उल्लिखित रकममध्ये रू.१,००,०००/- (एक लाख) मा मात्र मेरो दायित्व छ भनी उल्लेख गरी तमसुक गरी दिएकोमा म पुनरावेदकले रू.१,००,०००/- सम्मको दायित्व बेहोर्नुपर्ने कुरामा विवाद छैन । बैंक तथा वित्तीय संस्थाको ऋण असुली ऐन, २०५८ को दफा २६ ले जमानी दिनेको दायित्व जमानी दिएको रकमको हदसम्म मात्र सीमित रहने छ भनी स्पष्ट व्यवस्था गरेकोमा विपक्षीले म पुनरावेदकबाट रू.१,००,०००/- भन्दा बढी असुल गर्न नपाउनेमा विपक्षी कम्पनीले बैंक तथा वित्तीय संस्थाको ऋण असुली नियमावलीको नियम २९ को प्रक्रिया नै नपुर्‍याई मेरो जग्गा कम्पनीको नाममा नामसारी गरी दर्ता गरिएको अवस्थामा सम्बद्ध ऐन कानूनको चर्चासम्म नगरी प्रमाण ऐन, २०३१ को दफा ५४ को बर्खिलाप धनुषा जिल्ला अदालतले मलाई हराई फैसला गरेको हुँदा फैसला बदर भागी छ भन्नेसमेत बेहोराको पुनरावेदक वादी प्रकाशप्रसाद उपाध्यायको पुनरावेदन ।\nपुनरावेदक वादीले आफ्नो नाउँको धनुषा जिल्ला, जनकपुर नगरपालिका, वडा नं. १२, सिट नं. १४७५-१४, कि.नं. ३७ को ०-२-० जग्गा सुरक्षणमा राखेकोमा ऋणीले ऋणको साँवा ब्याज नतिरे नबुझाएको खण्डमा मेरो नाउँको जग्गासमेत डाँक लिलाम गराई असुलउपर गराई लिएमा मेरो मन्जुरी छ भनी मन्जुरीनामाको लिखत कागजहरू गरी दिएकोमा सोही मन्जुरीनामाको आधारमा कानूनी प्रक्रिया पुर्‍याई पुनरावेदक वादीको जग्गा लिलाम गराई ऋण कर्जा असुलउपर गरेको कार्यलाई अन्यथा भन्न नमिल्ने हुँदा लिलाम बदर गरिपाउँ भन्ने वादीको दाबी पुग्न नसक्ने ठहर्‍याएको सुरू धनुषा जिल्ला अदालतको मिति २०७१/०३/३० को फैसला मिलेकै देखिँदा सदर हुने ठहर्छ भन्नेसमेत बेहोराको उच्च अदालत जनकपुरको मिति २०७३/१२/२० को फैसला ।\nउच्च अदालतको फैसला चित्त बुझेन । प्रस्तुत मुद्दामा म ऋणी नभइकन जमानतकर्ता मात्र\nहुँ । ऋणी धैरजु मिश्रले निजको भेनियर उद्योगको लागि लिएको कर्जामा मैले मेरो स्वामित्वको धनुषा जिल्ला, जनकपुर नगरपालिका वडा नं. १२, कि.नं. ३७, ज.वि. ०-२-० जग्गा सुरक्षणबापत धितो राखिदिएको हो । कर्जा पहिले ऋणीको जायजेथाबाट असुलउपर हुनुपर्नेमा विपक्षी जानकी फाइनान्स कम्पनीले मिति २०६७/०२/२६ मा अन्नपूर्ण पोस्टमा प्रकाशित गरेको सूचना हेर्दा मलगायत अन्य जमानीकर्ताहरूको अचल सम्पत्तिलाई एकसाथ लिलाम गर्न लागिएको देखिन्छ भने सोको जानकारी एवं सूचनासम्म मलाई दिइएको छैन । मेरो उक्त जग्गा के कति मूल्याङ्कन गरी लिलाम गरियो भन्ने सम्बन्धमा समेत मलाई केही थाहा जानकारी दिइएको छैन । मेरो जग्गा लिलाम हुने भन्ने जानकारी पनि नदिइएको र उक्त लिलामको कार्यमा विपक्षीले मलाई सुनुवाइको मौकासमेत नदिई मैले कबोल गरेको सुरक्षण रकमतर्फ कुनै ध्यानै नदिई मेरो सम्पूर्ण जग्गा लिलाम गरिएकोमा विपक्षीहरूको उक्त कार्य बदरयोग्य हुँदाहुँदै बदर नहुने भनी वादी दाबी नपुग्ने ठहर्‍याएको सुरू जिल्ला अदालतको फैसला र सो फैसलालाई सदर ठहर्‍याएको उच्च अदालत जनकपुर फैसला बैंक तथा वित्तीय संस्थासम्बन्धी ऐन, २०६३ को दफा ५७(१) तथा यसै अदालतबाट ने.का.प. २०७३, नि.नं.९६४६, पृ.सं.१४१९ मा प्रतिपादित नजिर सिद्धान्तसमेतको प्रतिकूल रहेको हुँदा प्रस्तुत मुद्दालाई दोहोर्‍याई हेरी सुरू धनुषा जिल्ला अदालतको फैसलालाई सदर हुने ठहर्‍याएको उच्च अदालत जनकपुरको फैसलालाई बदर गरी मेरो वादी दाबीबमोजिम गरी न्याय पाउँ भन्नेसमेत बेहोराको वादी प्रकाशप्रसाद उपाध्यायको निवेदन ।\nयसमा प्रतिवेदकले रू.१,००,०००/- (एक लाख रूपैयाँ) मूल्य बराबरको जेथा मिति २०५६/०९/२९ मा मन्जुर गरेको देखिन्छ । ऋण लिने कम्पनीको सम्पूर्ण दायित्व निवेदकले बेहोर्नुपर्ने गरी भएको लिलामको कार्यसमेत ने.का.प. २०७३ नि.नं. ९६४६ पृष्ठ १४१९ को परिप्रेक्ष्यमा उच्च अदालत जनकपुरको मिति २०७३/१२/२० को फैसला त्रुटिपूर्ण भई प्रमाण ऐन, २०३१ को दफा ३, ५४, मुलुकी ऐन अ.बं.१८४क. तथा न्याय प्रशासन ऐन, २०७३ को दफा १२ को उपदफा (१) को खण्ड (क) र (ख) को आधारमा मुद्दा दोहोर्‍याई हेर्ने अनुमति प्रदान गरिदिएको छ भन्ने यस अदालतको मिति २०७४/१०/१८ को आदेश ।\nयस अदालतको ठहर\nनियमानुसार पेसी सूचीमा चढी सुनुवाइका लागि आज यस इजलासमा पेस हुन आएको प्रस्तुत मुद्दामा विवादको मूल विषयलाई हेर्दा धैरजु मिश्रले निजको भेनियर उद्योग सञ्चालनको लागि मिति २०५६/१०/०४ मा जानकी फाइनान्सबाट कर्जा लिँदा पुनरावेदक वादी प्रकाशप्रसाद उपाध्यायले निजको नाउँको धनुषा जिल्ला, जनकपुर नगरपालिका, वडा नं. १२, सिट नं.१४७५-१४, कि.नं.३७ को ०-२-० जग्गा रू.१,००,०००/- को धितो सुरक्षणको लागि जमानत दिएकोमा मिति २०६७/०३/३२ को फाइनान्सको बैठक नं.१४३ को निर्णयानुसार सो जग्गा फाइनान्सले आफ्नो नाउँमा नामसारी गरी र.नं. ५३३६(ख), मिति २०६९/०२/०५ को राजीनामाको लिखतबाट विपक्षी शंकर साहलाई हस्तान्तरण गरी सो जग्गा निजका नाउँमा दर्ता भएको र शंकर साहले र.नं.८२४५, मिति २०६९/०३/२९ को राजीनामाको लिखतबाट हक हस्तान्तरण गरी उक्त जग्गा चन्देश्वर साहको नाउँमा दर्ता भएको हुँदा विपक्षीले गरेको उक्त नामसारी तथा लिखत पारित गर्नेलगायतका कार्यहरूसमेत बदर गरी उक्त जग्गालाई साबिकबमोजिम मेरो नाउँमा दर्ता गरिपाउँ भनी पुनरावेदक वादी प्रकाशप्रसाद उपाध्यायको तर्फबाट फिराद परेको रहेछ । सुरू जिल्ला अदालतले प्रस्तुत मुद्दामा वादी दाबी नपुग्ने ठहर्‍याई फैसला गरेकोमा सोउपर वादी प्रकाशप्रसाद उपाध्यायले उच्च अदालत जनकपुरमा पुनरावेदन गरेकोमा उच्च अदालतबाट समेत सुरू जिल्ला अदालतको फैसलालाई नै सदर ठहर्‍याई फैसला भएको रहेछ । उच्च अदालत जनकपुरले गरेको उक्त फैसलामा चित्त नबुझाई वादीको तर्फबाट मुद्दा दोहोर्‍याई हेरिपाउँ भनी प्रस्तुत मुद्दा परेकोमा मिति २०७४/१०/१८ मा मुद्दा दोहोर्‍याई हेर्ने अनुमति प्रदान भई आज यस इजलाससमक्ष पेस हुन आएको रहेछ ।\nपुनरावेदकका तर्फबाट पर्न आएको प्रस्तुत पुनरावेदन हेर्दा उच्च अदालत जनकपुरको फैसलाउपर चित्त नबुझेका बुँदाहरूलाई देहायअनुसार उल्लेख गरेको देखिन्छ:\n(१) प्रस्तुत मुद्दामा म ऋणी नभइकन जमानतकर्ता मात्र भएको र ऋणीले कर्जा नतिरेमा निजको सम्पत्तिबाट ऋण असुल नभएको खण्डमा मात्र सुरक्षणबापतको धितोबाट ऋण असुल गर्ने कानूनी व्यवस्था रही सो सम्बन्धमा यस अदालतबाट सिद्धान्तसमेत प्रतिपादन भएकोमा कर्जा एवं धितो लिलाम सम्बन्धमा मलाई कुनै थाहा जानकारी नै नदिई विपक्षीले मैले सुरक्षण दिएको जग्गा लिलाम नामसारी गरी आफ्नो नाउँमा ल्याई बिक्री वितरण गरेको विपक्षीको कार्य कानूनविपरीत रहेको,\n(२) धैरजु मिश्रले लिएको कर्जा रकम रू.९,००,०००/- मध्ये मैले रू.१,००,०००/- कर्जाको मात्र धितो सुरक्षण दिएकोमा मैले कबोल गरेको रकमको दायित्वको सम्बन्धमा कुनै मूल्याङ्कन नै नगरी वादी दाबी नपुग्ने सुरू धनुषा जिल्ला अदालतको फैसला र सोही फैसला सदर हुने ठहर्‍याएको उच्च अदालत जनकपुरको फैसलामा कानूनी त्रुटि रही यस अदालतबाट ने.का.प. २०७३, नि.नं.९६४६, पृ.सं.१४१९ मा प्रतिपादित सिद्धान्त विपरीतसमेत रहेको,\nउपर्युक्तअनुसारको पुनरावेदन जिकिर रहेको प्रस्तुत मुद्दामा पुनरावेदक वादीको तर्फबाट आज बहसको लागि इजलाससमक्ष उपस्थित हुनुभएका विद्वान् वरिष्ठ अधिवक्ता श्री लोकभक्त राणाले वादी ऋणी होइनन्, धैरजु मिश्रले लिएको कर्जा रकममध्ये रू.१,००,०००/- को जमानतबापत पुनरावेदकले आफ्नो नाउँमा रहेको फिरादमा उल्लिखित कि.नं. ३७ को जग्गा धितो राखिदिएका हुन्, जमानत दिने व्यक्तिको दायित्व निजले कबोल गरेको रकममा मात्र सीमित रहने भन्ने बैंक तथा वित्तीय संस्थाको ऋण असुली ऐनको दफा २६ मा प्रस्ट कानूनी व्यवस्था रहेको, ऋणीले कर्जा नतिरेमा निज ऋणीको सम्पत्ति लिलाम गर्दा निजको सम्पत्तिबाट कर्जा असुलउपर नभएमा मात्र सुरक्षणबापतको धितोबाट ऋण असुल गर्ने भनी यस अदालतबाट नजिर सिद्धान्तसमेत प्रतिपादन भइसकेको अवस्थामा पुनरावेदक वादीलाई कर्जा असुल एवं लिलाम सम्बन्धमा कुनै थाहा जानकारी तथा सूचना नै नदिई कानूनबमोजिमको प्रक्रियालाई समेत अवलम्बन नगरी प्रतिवादी फाइनान्सले वादीको जग्गा बदनियतपूर्वक तवरबाट आफ्नो नाउँमा नामसारी गराई विपक्षी शंकर साहलाई राजीनामाको माध्यमबाट बिक्री गरेको र निज शंकर साहले विपक्षी चन्देश्वर साहलाई बिक्री गरेको कार्य बदरयोग्य हुँदाहुँदै वादी दाबी नपुग्ने ठहर्‍याएको सुरू धनुषा जिल्ला अदालतको फैसलालाई सदर गर्ने ठहर्‍याएको उच्च अदालत जनकपुरको फैसला त्रुटिपूर्ण हुँदा सो फैसला उल्टी गरी वादी दाबीबमोजिम प्रतिवादीहरूले गरेको लिलाम र पारित लिखतहरूसमेत बदर गरिपाउँ भनी बहस प्रस्तुत गर्नुभयो ।\nयसैगरी प्रत्यर्थी प्रतिवादी चन्देश्वर साहको तर्फबाट उपस्थित हुनुभएका विद्वान् अधिवक्ताहरू श्री धिरेन्द्र सिंह, डा.श्री नेवल चौधरी र श्री अरूणकुमार पञ्जियारले ऋणीले कर्जा नतिरेमा मेरो धितोबाट ऋण असुलउपर गर्नु भनी पुनरावेदकले तमसुक कागज गरिदिएको, ऋणीबाट कर्जा असुल नभएपछि नै पुनरावेदकले दिएको धितोबाट कर्जा असुल गर्ने कार्य भएको, पुनरावेदकको जग्गा लिलाम हुँदै छ भनी कानूनबमोजिम पत्रिकामा सूचनासमेत प्रकाशित गरी कानूनबमोजिमको प्रक्रिया अपनाई लिलाम नामसारीको कार्य भएको र कानूनबमोजिम लिलाम भई फाइनान्सको नाउँमा आइसकेको जग्गा तहतह बिक्री हुँदै जाँदा प्रतिवादी चन्देश्वरले खरिद गरेको अवस्थामा वादी दाबीबमोजिम लिलाम नामसारी तथा लिखत पारित गरेका कार्यहरू बदर हुने अवस्था नरहेकाले वादी दाबी नपुग्ने ठहर गरेको सुरू धनुषा जिल्ला अदालतको फैसलालाई सदर गर्ने ठहर्‍याएको उच्च अदालत जनकपुरको फैसला कानूनसम्मत भएकाले सोही फैसला सदर गरिपाउँ भनी बहस प्रस्तुत\nगर्नुभयो ।\nमाथि उल्लेख भएबमोजिम पुनरावेदकका तर्फबाट प्रस्तुत पुनरावेदनमा लिइएका जिकिरहरू, दुवै पक्षका विद्वान्‌ कानून व्यवसायीहरूबाट प्रस्तुत हुन आएका बहस बुँदाहरू र मिसिल संलग्न कागजातहरू अध्ययन गरी इन्साफतर्फ विचार गर्दा प्रस्तुत मुद्दामा मुख्यत: देहायका प्रश्नहरूमा निरूपण गर्नुपर्ने देखिन आयो :\n(१) पुनरावेदक वादीको दाबीबमोजिम निजले सुरक्षण दिएको निजको नाउँको धनुषा जिल्ला, जनकपुर नगरपालिका, वडा नं. १२, सिट नं.१४७५-१४, कि.नं.३७ को ०-२-० जग्गा प्रतिवादी जानकी फाइनान्स लिमिटेडले आफ्नो नाउँमा नामसारी गरी प्रतिवादी शंकर साहलाई र शंकर साहले चन्देश्वर साहलाई राजीनामाको लिखतबाट हक हस्तान्तरण गरेको कार्य बदर हुनुपर्ने देखिन्छ वा देखिँदैन ?\n(२) वादीको दाबी नपुग्ने ठहर्‍याएको सुरू अदालतको फैसलालाई सदर हुने ठहर्‍याएको उच्च अदालत जनकपुरको फैसला मिलेको देखिन्छ वा देखिँदैन ?\n\n२. उपर्युक्त प्रश्नहरूमध्ये सर्वप्रथम पुनरावेदक वादीको दाबीबमोजिम निजले सुरक्षण दिएको निजको नाउँको धनुषा जिल्ला, जनकपुर नगरपालिका, वडा नं. १२, सिट नं.१४७५-१४, कि.नं.३७ को ०-२-० जग्गा प्रतिवादी जानकी फाइनान्स लिमिटेडले आफ्नो नाउँमा नामसारी गरी प्रतिवादी शंकर साहलाई र शंकर साहले चन्देश्वर साहलाई राजीनामाको लिखतबाट हक हस्तान्तरण गरेको कार्य बदर हुनुपर्ने देखिन्छ वा देखिँदैन ? भन्ने पहिलो प्रश्नको सम्बन्धमा विचार\nगरौं । प्रस्तुत मुद्दामा नवलपरासी जिल्ला स्वाठी गा.वि.स. वडा नं. ४ स्थित जानकी भेनियर उद्योग सञ्चालनको लागि धैरजु मिश्रले विपक्षी जानकी फाइनान्स कम्पनी लिमिटेडसँग रू.९,००,०००/- (नौ लाख रूपैयाँ) ऋण लिँदा धितो लिएकोमा सो रकममध्ये रू.१,००,०००/- रूपैयाँको धितो सुरक्षणबापत वादीले निजको नाउँमा रहेको धनुषा जिल्ला, जनकपुर नगरपालिका, वडा नं. १२ को सिट नं. १४७५-१४, कि.नं.३७ को ०-२-० जग्गा धितो जमानत दिएकोमा विवाद देखिएन । सो तथ्यलाई वादी स्वयंले फिरादमा स्वीकार गरेकै अवस्था छ । वादीले फिराद एवं प्रस्तुत पुनरावेदनमा जग्गा लिलाम नामसारी गर्दाको अवस्थामा आफूलाई विपक्षी फाइनान्सले सूचना नदिएको, २०५६ सालमा गरेको जग्गाको मूल्याङ्कनको आधारमा सोही मोल कायम गरी जग्गा लिलाम नामसारीको कार्य गरिएको, जग्गा नामसारी गर्दा सुनुवाइको मौकासमेत नदिएको हुँदा लिलाम नामसारीको प्रक्रिया नै गैरकानूनी रहेकोले सो नामसारीसमेतको कार्यलाई बदर गरिपाउँ भनी माग गरेको देखिँदा सर्वप्रथम प्रत्यर्थी प्रतिवादी फाइनान्सले गरेको लिलाम नामसारीको प्रक्रिया नै कानूनबमोजिमको देखिन्छ वा देखिँदैन भनी हेर्नुपर्ने देखिन आएको छ ।\n३. पुनरावेदक एवं वादी प्रस्तुत मुद्दामा विवादको विषय रहेको कर्जाको ऋणी होइनन् । निज  विपक्षी जानकी फाइनान्सले जानकी भेनियर उद्योगलाई प्रवाह गरेको रू.९,००,०००/- कर्जामध्ये रू.१,००,०००/- को जमानतकर्तासम्म रहेको\nदेखिन्छ । सो कुरा उक्त ऋण प्रवाह गर्दा जानकी फाइनान्सले खडा गरेको फाइलमा रहेको तमसुकले पुष्टि भएको छ भने प्रतिवादी पक्षले समेत निज ऋणी नभई जमानतकर्ता मात्र भएको भनी प्रतिउत्तरपत्रमै स्वीकार गरेको देखिन्छ । बैंकिङ्ग कारोबार गर्ने संस्थाले प्रवाह गरेको ऋण रकममध्येको निश्चित रकमको जमानत दिएको अवस्थामा ऋणीले ऋण नतिरेमा सम्पूर्ण ऋणको दायित्व जमानतकर्ताले बेहोर्नुपर्ने हो वा निजले कबोल गरे जतिको मात्र दायित्व बेहोर्नुपर्ने हो ? ऋणीले ऋण नतिरेको अवस्थामा सो ऋण असुल गर्ने कानूनी प्रक्रिया के हो ? जमानतकर्ताले दिएको सुरक्षणबाट ऋण उठाउने कानूनी प्रक्रिया के हो ? भन्ने सम्बन्धमा सम्बन्धित कानूनी व्यवस्थालाई हेर्नुपर्ने देखिन्छ ।\n४. प्रस्तुत मुद्दा दायर हुँदाको अवस्थामा प्रचलित रहेको तत्कालीन बैंक तथा वित्तीय संस्थासम्बन्धी ऐन, २०६३ को दफा ५७ मा बैंक तथा वित्तीय संस्थाले प्रवाह गरेको कर्जा असुलीसम्बन्धी व्यवस्था गरेको छ । सो दफाको उपदफा (१) मा ऋणीले ऋण नतिरेमा सो ऋण लिँदा बैंक वा वित्तीय संस्थामा राखेको धितो सुरक्षणलाई लिलाम बिक्री गरी आफ्नो साँवा ब्याज असुलउपर गर्न सक्ने भन्ने कानूनी व्यवस्था रहेको, उपदफा (२) मा धितोबाट असुल हुन नसक्ने भएमा ऋणीको व्यक्तिगत सम्पत्तिबाट कर्जा असुलउपर गर्न सक्ने व्यवस्था रहेको, उपदफा (३) मा त्यसरी ऋणीको सम्पत्ति लिलाम बिक्री गरी कर्जा असुलउपर गर्नुपर्ने भएमा लिलाम बिक्री गरेको रकम कर्जा र सोको ब्याज तथा खर्च रकमभन्दा बढी भएमा सम्बन्धित सम्पत्ति धनीलाई फिर्ता दिनुपर्ने व्यवस्था रहेको, उपदफा (६) मा लिलाम बिक्री गर्दा त्यस्तो सम्पत्ति कसैले नसकारेमा संस्था आफैँले आफ्नो नाउँमा सकार्न सक्ने भन्ने कानूनी व्यवस्था रहेको देखिन्छ । यसैगरी बैंक तथा वित्तीय संस्थाको ऋण असुली ऐन, २०५८ को दफा २५ मा ऋण असुली विधि उल्लेख भई बैंक तथा वित्तीय संस्थाको ऋण ऋणीले नतिरेमा ऋणीले राखेको धितो वा धितो नराखेकोमा निजको चल अचल सम्पत्ति, जमानत दिएको व्यक्तिको चल अचल सम्पत्तिको लिलाम बिक्री गरी असुल गर्न सकिने भन्ने उल्लेख भएकोमा सोही ऐनको दफा २६ मा ऋणीको निमित्त जमानत दिने व्यक्तिको दायित्व जमानत दिएको रकमको हदसम्म मात्र सीमित हुने भन्ने कानूनी व्यवस्था रहेको देखिन्छ ।\n५. उपर्युक्त कानूनी व्यवस्थाहरूलाई हेर्दा ऋणीले लिएको कर्जा नतिरेमा सो कर्जाको असुलउपर ऋणी तथा जमानत दिने व्यक्तिको चल अचल सम्पत्ति तथा धितोबाट असुलउपर गर्न सकिने कुरामा विवाद देखिएन । तर जमानत दिने व्यक्तिको सम्पत्तिबाट ऋण असुलउपर गर्दा निजले जमानत दिएको रकमको दायित्वसम्ममा मात्र सीमित हुनुपर्ने बाध्यात्मक व्यवस्था पनि उपर्युक्त कानूनहरूमा भएको देखिन्छ । प्रस्तुत मुद्दामा पनि ऋणीले लिएको सम्पूर्ण रकमको जमानत वादीले दिएको नभई रू.१,००,०००/- को मात्रको लागि दायित्व लिई जमानत दिएको भन्ने कुरा मिसिल सामेल मुचुल्का र जमानत कागजबाट देखिएको छ भने सो तथ्यलाई प्रतिवादीले समेत अन्यथा भन्न सकेको अवस्था छैन । यसरी तमसुकमै रू.१,००,०००/- को जमानत कबुल गरेको अवस्थामा वादीले कर्जा नतिरेको र तिर्नका लागि पटकपटक ताकेता गर्दा पनि कर्जा नतिरेकाले धितोमा राखिएको जग्गा लिलाम गरिएको हो भनी प्रतिवादी जानकी फाइनान्सले गरेको तर्क न्यायसङ्गत देखिएन । यति मात्र नभई “जमानीको सिद्धान्तअनुसार मुख्य कारणीले तिर्नुपर्ने ऋण निजबाट असुलउपर नभएमा वा वहन गर्नुपर्ने दायित्व निजले पूरा गर्न नसकेमा जमानतकर्ताले कबुल गरेको रकम निजले लेखिदिएको सुरक्षणबाट असुलउपर गरी दायित्व वहन गराइने हो । यसरी जमानतकर्ताको दायित्व असीमित हुने नभई जमानी बसेको अङ्कसम्ममा सीमित हुने हुन्छ । जमानीको दायित्व निजले कबुल गरेको रकमको हदसम्म मात्र सीमित हुने हुँदा जमानीकर्ताले आफूले कबुल गरेको रकम तिरे बुझाएमा सोबापत निजले सुरक्षणको रूपमा दिएको धितो फरफारक हुन सक्दैन भन्न मिल्ने देखिँदैन । जमानतसम्बन्धी करारअनुसार\nजमानीकर्ताको दायित्व पालना गराउने सन्दर्भमा जमानतको दायित्व पूरा गर्ने जानकारीको सूचनासहितको उचित मौका जमानतकर्तालाई प्रदान गर्नुपर्ने हुन आउने” भनी ने.का.प. २०७३, अङ्क ८, नि.नं.९६४६ पृष्ठ १४१९ मा सिद्धान्तसमेत प्रतिपादित भइसकेको देखिएको छ । यो स्थितिमा धैरजु मिश्रले लिएको कर्जा निजले नतिरेको अवस्थामा निजले लिएको कर्जामध्ये वादीले प्रतिवादी फाइनान्ससँग जमानत कबुल गरेको अङ्क रू.१,००,०००/- कर्जाको दायित्व मात्र वादीमा रहेको भन्ने मान्नुपर्ने हुन आयो ।\n६. ऋण लिनु र जमानत दिनु फरकफरक कार्यहरू हुन् । ऋण व्यक्ति स्वयंले आफ्नो प्रयोजनको लागि लिने नगद हो जसको प्रत्यक्ष लाभ निज ऋणी स्वयंले मात्र प्राप्त गर्ने  हुन्छ । जमानतकर्ता ऋणी र ऋण प्रदान गर्ने निकायले लेनदेन गरेको कारोबारको जिम्मेवार साक्षी मात्र हो जो ऋणीले ऋण नतिरेको अवस्थामा मात्र सो कारोबारमा निजको दायित्व सिर्जना हुन्छ । ऋणको प्रत्यक्ष लाभ जमानतकर्ताले पाउने हुँदैन । निजले ऋणीलाई ऋण लिन सहयोग गर्ने र ऋणीले ऋण नतिरेमा सोको जिम्मेवारी आफूले लिने भनी बैंकलाई विश्वास दिलाउने कार्य मात्र\nगर्दछ । जमानतकर्ता ऋण लेनदेन गर्ने कार्यमा सघाउने विश्वासको माध्यमको रूपमा मात्र रहेको हुन्छ । तसर्थ, ऋणको सम्बन्धमा प्रथम दायित्व ऋणीको नै हुने गर्दछ तथा कारणवश त्यस्तो दायित्व ऋणीले पूरा गर्न सकेन र ऋणीको सम्पूर्ण जायजेथा लिलाम बिक्री गर्दा पनि संस्थाको कर्जा असुलउपर भएन भने जमानतकर्ताले गरेको कबोलबमोजिमको ऋणको दायित्व निज जमानीकर्तामा सर्ने हुन्छ ।\n७. प्रस्तुत मुद्दामा पनि वादी ऋणी नभई जमानतकर्ता मात्र हुन् । फाइनान्सले कर्जा प्रवाह गरिसकेपछि सो कर्जा असुलउपर गर्ने गराउने क्रममा प्रथमत: ऋणीबाट नै असुलउपर गराउनुपर्ने हुन्छ । निज ऋणीले ऋण नतिरेको र निजको जायजेथाबाट समेत असुलउपर हुन नसकेको अवस्थामा मात्र जमानतकर्ताको जायजेथाबाट सो कर्जा असुलउपर गर्नुपर्ने हुन्छ । तर प्रस्तुत मुद्दामा ऋणीको जायजेथाबाट असुलउपर नभएको वा सो जायजेथाले समेत ऋण नखामेको कारणले वादीको सुरक्षणको जग्गा लिलाम नामसारी भई अन्यत्र बिक्री वितरण भएको हो भनी प्रतिवादी पक्षले आफ्नो प्रतिउत्तरपत्रमा लेखाउन सकेको देखिँदैन । यसका अतिरिक्त वादीको जेथाले कति कर्जा असुल भयो वा कतिमा सो जग्गा लिलाम बिक्री भयो भन्ने सम्बन्धमा पनि प्रतिवादीले खुलाएको अवस्था छैन । वादीले कबोल गरेको अङ्क बराबरको ऋण रकमको दायित्व वादीमा रहेको भन्ने देखाई सो रकम भुक्तानीका लागि वादीलाई प्रतिवादीले सूचनासमेत दिएको अवस्था देखिँदैन ।\n८. प्रतिउत्तरपत्रमा प्रतिवादीले ऋणको सम्बन्धमा सम्पूर्ण दायित्व ऋणीमा रहने र धितो सुरक्षण दिने व्यक्तिलाई कर्जा असुलउपरको प्रक्रिया वा धितो सुरक्षणको लिलामी एवं नामसारी प्रक्रियाको सम्बन्धमा जानकारी दिइरहनु नपर्ने भनी उल्लेख गरेको पाइन्छ । निश्वय पनि ऋण तिर्ने सम्बन्धमा प्रथम दायित्व ऋणीकै हो, निज ऋणीले ऋण नतिरेमा जमानतकर्ताको सम्पत्तिबाट सो ऋण असुलउपर गर्ने कार्यलाई पनि अन्यथा मान्न सकिँदैन । तर त्यस्तो कार्य कानूनबमोजिम भयो भएन र त्यस्तो कार्यले कोही कसैको हक अधिकार हनन भयो भएन भनी हेर्नुपर्ने हुन्छ । कोही कसैको सम्पत्तिको लिलाम हुँदै छ भने त्यस्तो कार्यको जानकारी सम्पत्ति धनीलाई दिनु पनि सम्बन्धित संस्थाको कर्तव्य हो । यति मात्र नभई सो सूचना पाउनु जग्गाधनीको प्राकृतिक अधिकार पनि हुन्छ । कुनै ऋणबापतको जमानत लिँदैमा आफ्नो जग्गा के कसरी, के कारणले, के कति रकममा लिलामी भयो भन्ने सम्बन्धमा जग्गा धनीले जानकारी नै नपाउने कुरालाई सभ्य न्यायको सिद्धान्तअनुकूल भएको मान्न सकिँदैन । आफ्नो स्वामित्वको जग्गा लिलाम हुन लागेको अवस्थामा जमानत रकम तिर्ने वा सो जग्गालाई आफ्नो स्वामित्वमै राख्नका लागि व्यक्तिले सकेसम्मका वैकल्पिक उपायहरू अपनाउन सक्ने तथ्यलाई नजरअन्दाज गर्न सकिँदैन । प्रस्तुत मुद्दामा पनि वादीले आफ्नो दायित्वअन्तर्गतको ऋण प्रतिवादी फाइनान्समा भुक्तान गरी आफ्नो जग्गा लिलाम हुनबाट बचाउन सक्ने तथ्यलाई पनि नजरअन्दाज गर्न\nमिल्दैन । फेरि प्रतिवादी फाइनान्सले वादीको उक्त जग्गा नामसारी गर्दा के कति मूल्यको आधारमा नामसारी गरेको हो वा मूल्याङ्कन के कति भयो ? के कति रकममा सो जग्गा सकार भएको हो ? उक्त मूल्याङ्कनबाट के कति कर्जा असुलउपर भयो र बाँकी कति रह्यो भन्ने जस्ता लिलामका आधारभूत सिद्धान्तको सम्बन्धमा पनि प्रतिउत्तर पत्रबाट केही खुलेको देखिँदैन । यो स्थितिमा वादीको नाउँमा रहेको सम्पत्ति निजलाई जानकारी नै नदिई जग्गाको मूल्याङ्कन नै नगरी निजको स्वामित्व समाप्त गरी आफ्नो नाउँमा सकार गर्ने र सो जग्गालाई तहतह बिक्री गर्ने प्रतिवादीहरूको कार्य कुनै पनि अर्थमा न्यायोचित मान्न  सकिएन ।\n९. अतः यी विवेचित आधारहरूबाट वादी प्रकाशप्रसाद उपाध्यायको नामको धनुषा जिल्ला, जनकपुर नगरपालिका, वडा नं. १२, को सिट नं. १४७५-१४, कि.नं. ३७ को ०-२-० जग्गाको हदसम्म मिति २०६७/०३/३२ को प्रतिवादी कम्पनीको नाममा नामसारी गर्ने निर्णय तथा प्रतिवादीहरू शंकर साह र चन्देश्वर साहका नाममा पारित लिखतहरू बदर हुने ठहर्छ । अब निज जमानी बसेको रकम अङ्कको हकमा उक्त कर्जा रकम असुल गर्नुपर्ने भए पुनः कानूनबमोजिमको आवश्यक कारबाही गर्नु भनी विपक्षी फाइनान्सको नाममा लेखी पठाइदिने ठहर्छ । प्रस्तुत मुद्दाको दायरीको लगतकट्टा गरी फैसला सफ्टवेयरमा अपलोड गर्नु र मिसिल नियमानुसार गरी अभिलेख शाखामा बुझाइदिनू ।\n\nउक्त रायमा सहमत छु ।\nका.मु.प्र.न्या.दीपककुमार कार्की\n\nइजलास अधिकृत:- कृष्णशोभा सुवाल / ईश्वरीप्रसाद सुवेदी\nइति संवत् २०७९ साल असार ७ गते रोज ३ शुभम् ।"
}