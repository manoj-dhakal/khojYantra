{
    "Title": "निर्णय नं. १०४८९ - उत्प्रेषण / परमादेश",
    "Edition Info": "भाग: ६२ | साल: २०७७ | महिना: भाद्र | अंक: ५",
    "Post Meta": "फैसला मिति :२०७६/१०/०९ \t १६४८",
    "uniqueId": "नि. नं. १०४८९",
    "faisala_miti": "२०७६/१०/०९",
    "judges": [
        "न्यायाधीश श्री विश्वम्भरप्रसाद श्रेष्ठ",
        "न्यायाधीश श्री कुमार रेग्मी",
        "न्यायाधीश श्री टंकबहादुर मोक्तान"
    ],
    "pakshya": "जिल्ला बैतडी, दशरथ चन्द नगरपालिका वडा नं. ४ घर भई हाल कञ्‍चनपुर जिल्ला अदालत, महेन्द्रनगरमा अमिन पदमा कार्यरत भुवनदत्त जोशी",
    "bipakshya": "विपक्षी : लोक सेवा आयोग तथा ऐ.को केन्द्रीय कार्यालय, अनामनगर, काठमाडौंसमेत",
    "pakshya_adhibakta": "विद्वान्‌ वरिष्ठ अधिवक्ता श्री हरिप्रसाद उप्रेती, विद्वान्‌ अधिवक्ताद्वय श्री कृष्णदत्त जोशी र श्री कुमारी रेवती जोशी",
    "bipakshya_adhibakta": "विद्वान्‌ उपन्यायाधिवक्ता श्री सोमकान्त भण्डारी",
    "abalambit_najir_explicit": "NA",
    "sambaddha_kanoon_explicit": "न्याय प्रशासन ऐन, २०७३",
    "ullikhit_najir_implicit": [],
    "ullikhit_kanoon_implicit": [
        "भएको कानूनी व्यवस्थातर्फ हेर्दा निजामती सेवा ऐन, २०४९ को दफा १२ को देहाय (क)",
        "उपन्यायाधिवक्ता श्री सोमकान्त भण्डारीले निजामती सेवा ऐन, २०४९ को दफा १२",
        "निजामती सेवा नियमावली, २०५० को नियम ७६",
        "लागि उम्मेदवार हुन पाउनेमा निजामती सेवा ऐन, २०४९ को दफा १२",
        "साथै निजामती सेवा नियमावली, २०५० को नियम ४०(१)",
        "निजामती सेवा नियमावली, २०५० को नियम ४०",
        "पर्न आएको पुनरावलोकनको निवेदनमा न्याय प्रशासन ऐन, २०७३ को दफा ११ को देहाय (२) को खण्ड (ख)",
        "भन्ने उल्लेख भएको र निजामती सेवा ऐन, २०४९ को दफा २१",
        "विस्थापित निजामती कर्मचारीको हकमा निजामती सेवा नियमावली, २०५० को नियम ८९",
        "सिद्धान्तको प्रतिकूल भएको देखिएकोले न्याय प्रशासन ऐन, २०७३ को दफा ११",
        "पदको हकमा बढुवा हुनको लागि ऐनको दफा २१",
        "सूचनाबमोजिम पर्न आएका दरखास्तहरू निजामती सेवा नियमावली, २०५० को नियम ७७",
        "छ भनी त्यसतर्फ हेर्दा निजामती सेवा नियमावली, २०५० को नियम ७६",
        "यस सम्बन्धमा निजामती सेवा नियमावली, २०५० को नियम ८९",
        "दिएको निवेदनमा यस अदालतबाट न्याय प्रशासन ऐन, २०७३ को दफा ११",
        "प्रतिशत निर्धारण भइसकेको र निजामती सेवा ऐन, २०४९ को दफा १२"
    ],
    "Faisala_Detail_raw_text": "सर्वोच्च अदालत, पूर्ण इजलास\nमाननीय न्यायाधीश श्री विश्वम्भरप्रसाद श्रेष्ठ\nमाननीय न्यायाधीश श्री टंकबहादुर मोक्तान\nमाननीय न्यायाधीश श्री कुमार रेग्मी\nफैसला मिति : २०७६।१०।९\n०७४-NF-००१६\n\nमुद्दा : उत्प्रेषण / परमादेश\n\nनिवेदक : जिल्ला बैतडी, दशरथ चन्द नगरपालिका वडा नं. ४ घर भई हाल कञ्‍चनपुर जिल्ला अदालत, महेन्द्रनगरमा अमिन पदमा कार्यरत भुवनदत्त जोशी\nविरूद्ध\nविपक्षी : लोक सेवा आयोग तथा ऐ.को केन्द्रीय कार्यालय, अनामनगर, काठमाडौंसमेत\n\nसरूवा गर्ने निकायको स्वीकृति लिई कामकाजमा लगाएकोमा सरूवा भएको कार्यालयमा हाजिर हुन रमाना नै लिन नचाहने कर्मचारीलाई स्वेच्छाले साबिककै कार्यालयमा कामकाज गरिरहने अवसर प्रदान गर्न कानूनले नमिल्ने ।\n(प्रकरण नं.७)\nसरूवा भएको कर्मचारीले रमाना नलिएको कारणबाट कानूनबमोजिम बढुवा हुनुपर्ने व्यक्तिलाई बढुवा नगरिएको अवस्थामा माथिल्लो तहको पदमा हुने बढुवाको सुविधाबाट निवेदकलाई वञ्चित गर्नु कानून र न्यायको दृष्टिबाट उचित नदेखिने ।\n(प्रकरण नं.१०)\nबढुवाबाट वञ्चित व्यक्तिको निवेदनअनुसार अदालतको निर्णयबाट विस्थापित निजामती कर्मचारीको हकमा निजामती सेवा नियमावली, २०५० को नियम ८९ (ख) १ मा भएको कानूनी व्यवस्थाअनुसार बढुवाबाट वञ्चित व्यक्तिले गरेको दाबीअनुसार बढुवा निर्णय बदर गर्दा बढुवा पाएका व्यक्तिको हकमा अन्याय हुन जाने अवस्थालाई मध्यनजर गरी कानूनको हितकारी व्याख्याको सिद्धान्तअनुसार कानूनतः बढुवा पाउनु पर्ने व्यक्तिको हकमा पनि कानूनको उक्त व्यवस्था लागु हुने ।\n(प्रकरण नं.११)\n\nनिवेदकका तर्फबाट : विद्वान्‌ वरिष्ठ अधिवक्ता श्री हरिप्रसाद उप्रेती, विद्वान्‌ अधिवक्ताद्वय श्री कृष्णदत्त जोशी र श्री कुमारी रेवती जोशी\nविपक्षीका तर्फबाट : विद्वान्‌ उपन्यायाधिवक्ता श्री सोमकान्त भण्डारी\nअवलम्बित नजिर :\nसम्बद्ध कानून :\nन्याय प्रशासन ऐन, २०७३\nनिजामती सेवा ऐन, २०४९\n\nआदेश\nन्या.विश्वम्भरप्रसाद श्रेष्ठ : यस अदालत संयुक्त इजलासको मिति २०७४।१०।९ को निर्णयउपर पर्न आएको पुनरावलोकनको निवेदनमा न्याय प्रशासन ऐन, २०७३ को दफा ११ को देहाय (२) को खण्ड (ख) बमोजिम पुनरावलोकनको अनुमति प्रदान भई यस इजलाससमक्ष पेस हुन आएको प्रस्तुत रिट निवेदनको संक्षिप्त तथ्य र आदेश यसप्रकार छ ।\nम निवेदक २०६१ साल भाद्र २ गतेको निर्णयले डडेल्धुरा जिल्ला अदालतको अमिन पदमा स्थायी नियुक्ति भई सरूवा हुने क्रममा हाल कञ्चनपुर जिल्ला अदालत, महेन्द्रनगरमा कार्यरत रहेकोमा नापी कार्यालय, कञ्‍चनपुरमा रिक्त रहेको नेपाल इन्जिनियरिङ सेवा, सर्भे समूह राजपत्र अनङ्कित प्रथम श्रेणी, सर्वेक्षक पद १ ( एक ) मा बढुवाद्वारा पदपूर्ति गर्न भनी लोक सेवा आयोग, सुदूर पश्चिमाञ्चल क्षेत्रीय निर्देशनालय, दिपायलको मिति २०६८।११।२८ को पत्रानुसार प्रतिशत निर्धारण भई बढुवाको लागि सूचना प्रकाशित हुँदा म निवेदकको दरखास्त परेको थियो । सो सूचना प्रकाशित हुनुपूर्व विपक्षी माधवप्रसाद जोशी नापी विभागको मिति २०६६।११।२८ को निर्णयानुसार नापी कार्यालय, कञ्चनपुरबाट नापी कार्यालय, बैतडीमा सरूवा भइसक्नु भएको\nथियो । नापी कार्यालय, कञ्चनपुरमा रिक्त सर्वेक्षक पद १ (एक) बढुवाको लागि विज्ञापन भएको र मिति २०६६।११।२८ मा नै नापी कार्यालय, बैतडीमा सरूवा भइसकेका विपक्षी माधवप्रसाद जोशीले निजको सरूवा पदस्थापना भएको बैतडी जिल्लाबाट मात्र बढुवाको लागि उम्मेदवार हुन पाउनेमा निजामती सेवा ऐन, २०४९ को दफा १२ (ख) मा निजामती कर्मचारीको पदाधिकार कायम रहने विभिन्न आधार तोकेको, निजामती सेवा नियमावली, २०५० को नियम ४० मा भएको कानूनी व्यवस्थाबमोजिमको अवधिभित्र पनि सरूवा भएको स्थानमा रमाना भई नगएको अवस्थामा समेत बढुवा समितिको सचिवालय कञ्चनपुरबाट निजलाई बढुवा उम्मेदवार घोषित गरियो । विपक्षी सरूवा भएको स्थानमा रमाना लिई गई नसकेको भन्ने आधार लिई कञ्चनपुरबाट दरखास्त स्वीकार गर्नु गैरकानूनी छ । निजलाई बढुवाको उम्मेदवारमा सम्मिलित गराई तदनुरूप बढुवाको उम्मेदवार घोषित गरेको मिति २०६९।८।२६ को बढुवा समिति, जिल्ला प्रशासन कार्यालय, कञ्चनपुरको निर्णय र सो निर्णयलाई सदर गर्ने गरी पुनरावेदन अदालत महेन्द्रनगरको निमित्त रजिस्ट्रार सनदचन्द्र लवटबाट मिति २०६९।११।१५ मा भएको निर्णयबाट म निवेदकलाई नेपालको अन्तरिम संविधान, २०६३ द्वारा प्रदत्त मौलिक हकमा आघात पारेको हुँदा असाधारण अधिकारक्षेत्रअन्तर्गत प्रस्तुत रिट निवेदन लिई आएको छु । अतः उल्लिखित निर्णयहरू उत्प्रेषणको आदेशले बदर गरी म निवेदकलाई नेपाल इन्जिनियरिङ सेवा, सर्भे समूह, राजपत्र अनङ्कित प्रथम श्रेणी, सर्वेक्षक पदमा बढुवा गरी नियुक्ति दिनु दिलाउनु भनी विपक्षीहरूका नाउँमा परमादेशको आदेश जारी गरिपाउँ भन्नेसमेत बेहोराको भुवनदत्त जोशीको रिट निवेदन ।\nयसमा के कसो भएको हो ? निवेदकको मागबमोजिमको आदेश किन जारी हुनु नपर्ने हो ? यो आदेश प्राप्त भएको मितिले बाटाको म्यादबाहेक १५ दिनभित्र सम्बन्धित मिसिल साथै राखी महान्यायाधिवक्ताको कार्यालयमार्फत लिखित जवाफ पठाउनु भनी विपक्षी लोक सेवा आयोग केन्द्रीय कार्यालयसमेतलाई यो आदेश र रिट निवेदनको एक प्रति नक्‍कलसमेत साथै राखी सूचना दिई त्यसको बोधार्थ महान्यायाधिवक्ताको कार्यालयमा पठाइदिनू । साथै विपक्षीमध्येका माधवप्रसाद जोशीका हकमा यो आदेश प्राप्त भएको मितिले बाटाका म्यादबाहेक १५ दिनभित्र आफैँ वा कानूनबमोजिमको प्रतिनिधिमार्फत लिखित जवाफ पेस गर्नु भनी रिट निवेदन र यो आदेशको एक प्रति नक्‍कलसमेत साथै राखी सूचना म्याद दिई लिखित जवाफ परेपछि वा सोको अवधि नाघेपछि कर्मचारीको बढुवासम्बन्धी विषय हुँदा नियमबमोजिम अग्राधिकार दिई पेस गर्नू । साथै निवेदनमा दाबी लिइएको विषयवस्तुको प्रकृतिलाई हेर्दा तत्काल अन्तरिम आदेश जारी गर्नु पर्ने देखिएन भन्नेसमेत बेहोराको यस अदालतको मिति २०६९।१२।२ को आदेश ।\nनिजामती सेवा नियमावली, २०५० को नियम ७६ (१) को खण्ड (ख) को उपखण्ड (२) मा रिक्त राजपत्र अनङ्कित प्रथम श्रेणीको पदको लागि सो जिल्ला स्थित सेवा, समूह वा उपसमूहका सम्बन्धित कार्यालयअन्तर्गतका सेवा अवधि पुगेका एक श्रेणीमुनिका सबै कर्मचारी सम्भाव्य उम्मेदवार हुन सक्‍ने व्यवस्था रहेको पाइन्छ । सो कानूनी व्यवस्थाबमोजिम पदपूर्तिको लागि प्रतिशत निर्धारण हुँदाको मितिसम्म नियमावलीको सो प्रावधानबमोजिमको कार्यालयमा कार्यरत कर्मचारी सम्बन्धित जिल्लाको बढुवामा सम्भाव्य उम्मेदवार हुन सक्‍ने नै देखिएको र रिट निवेदकको कुनै पनि प्रकारको हक अधिकार हनन हुने गरी यस आयोगबाट कुनै काम कारबाही नभएकोले बिना आधार यस आयोगसमेतलाई विपक्षी बनाई दायर गरिएको रिट निवेदन खारेजभागी हुँदा खारेज गरिपाउँ भन्‍ने विपक्षी लोक सेवा आयोग, केन्द्रीय कार्यालय, अनामनगरको लिखित जवाफ ।\nयस कार्यालयमा कार्यरत अमिन माधवप्रसाद जोशीलाई सरूवा भएको निर्णयानुसार समयमा नै पदस्थापना भएको कार्यालयलाई रमाना नदिएको भन्‍ने सन्दर्भमा यस नापी कार्यालयमा अत्यधिक कामको चाप र दरबन्दीअनुसारको कर्मचारी पदपूर्ति नभएको अवस्था र सम्बन्धित पदस्थापना भएको कार्यालयबाट समेत ताकेता नभएको अवस्थामा लामो समयसम्म रमाना नलिई कार्यरत भएको हो र यसमा कुनै व्यक्तिगत स्वार्थ नभएको, विपक्षी रिट निवेदकले अनधिकृत व्यक्तिबाट कार्यसम्पादन मूल्याङ्कन भएको भन्‍ने सन्दर्भमा यस नापी कार्यालयका नापी अधिकृत चेतनाथ दाहाल २४(घ१) अनुरूपको रा.प.तृतीय श्रेणीको कर्मचारी रहे भएको, यस कार्यालयका कार्यालय प्रमुख सुदर्शन सिंह धामी नापी विभागको निर्णयानुसार नापी कार्यालय चाबहिल काज सरूवा भई कार्यालय प्रमुखको पद खाली भएको अवस्थामा स्वतः ज्येष्ठतम कर्मचारीको हैसियतले सम्पूर्ण कार्य गर्नुपर्ने भनी निजामती सेवा ऐनमा उल्लेख भएको साथै रमाना भई जाने कार्यालय प्रमुखले निजलाई कार्यालयमा आई पर्ने दैनिक प्रशासनिक, आर्थिक र प्राविधिक सम्पूर्ण कामको जिम्मेवारी आधिकारिक रूपमा पत्रबाट नै कार्यभार दिएको हुँदा अनधिकृत व्यक्तिबाट कार्यसम्पादन मूल्याङ्कन भएको भन्‍ने रिट निवेदन बेहोरा सत्य नभएकोले रिट निवेदन खारेजभागी भएको हुँदा खारेज गरिपाउँ भन्‍ने विपक्षी नापी कार्यालय, कञ्‍चनपुरको लिखित जवाफ ।\n५. बढुवा सिफारिस गरिएका माधवप्रसाद जोशीले जुनियर नापी तालिम लिएको र सो तालिम सेवासँग सम्बन्धित रहे भएको, सेवासँग सम्बन्धित जुनसुकै तालिम पनि ५ हप्तेभन्दा बढीको भएमा तालिमबापतको प्रचलित कानूनबमोजिम अङ्क दिन मिल्ने नै देखिँदा तत्सम्बन्धमा निवेदकको जिकिर न्यायसङ्गत नभएको, त्यस्तै सरूवा पदस्थापना भई अर्को बढुवा समितिको क्षेत्राधिकारभित्रको उम्मेदवारले कञ्‍चनपुर जिल्लाको क्षेत्राधिकारभित्र दरखास्त दिन नपाउने भन्‍ने सम्बन्धमा लोक सेवा आयोग, केन्द्रीय कार्यालय बढुवा उजुरी तथा विभागीय सजाय परामर्श शाखाको च.नं. १४९ मिति २०६९।८।१ को रायसम्बन्धी पत्रमा “बहाली मिति भन्‍नाले सरूवाको हकमा रमाना मितिलाई जनाउने” भन्‍ने उक्त पत्रबाट लेखी आएको, बढुवा सिफारिस हुनु भएका माधवप्रसाद जोशी सरूवासम्म भई रमाना नै नलिएको अवस्थामा बढुवाको प्रतिशत निर्धारण भइसकेको र निजामती सेवा ऐन, २०४९ को दफा १२ मा त्यस पदमा कामकाज गरिरहँदासम्म पदाधिकार कायम रहने भन्‍ने उल्लेख भएको र जुनसुकै अवस्थामा पनि निजले रमाना नलिएको अवस्था भएको हुँदा सोही कार्यालय (नापी कार्यालय कञ्‍चनपुर) मा नै निजको पदाधिकार कायम रहने स्पष्ट व्यवस्था भएबाट क्षेत्राधिकारभन्दा बाहिरको व्यक्तिको दरखास्त लिई बढुवा सिफारिस गरेको भन्ने निवेदकको भनाइ कानूनसम्मत नदेखिँदा बढुवा समितिको सचिवालय, जिल्ला प्रशासन कार्यालय, कञ्‍चनपुरले नापी कार्यालय, कञ्‍चनपुरमा रिक्त रहेको सर्वेक्षक पद १(एक) मा सबैभन्दा बढी ९८.३८ अङ्क प्राप्त गर्ने माधवप्रसाद जोशीलाई बढुवा सिफारिस गर्ने गरेको मिति २०६९।८।२६ को बढुवा समितिको निर्णय मनासिब नै देखिँदा परिवर्तन गरिरहनु परेन भनी यस अदालतको रजिस्ट्रारबाट मिति २०६९।११।१५ मा भएको कानूनसम्मत निर्णयबाट निवेदकको कुनै संवैधानिक तथा कानूनी हक कुण्ठित नभएकोले रिट निवेदन खारेजभागी भएको हुँदा खारेज गरिपाउँ भन्‍ने विपक्षी पुनरावेदन अदालत महेन्द्रनगर र ऐ. का निमित्त रजिस्ट्रारको तर्फबाट यस अदालतमा पेस हुन आएको लिखित जवाफ ।\nसरूवा भइसकेको २ वर्षसम्म पनि सरूवा भएको कार्यालयमा उपस्थित नभएको हुँदा बढुवाको लागि सम्भाव्य उम्मेदवार हुन सक्दैन भनी रिट निवेदनमा लिइएको निवेदन जिकिरका सम्बन्धमा म निम्नस्तरको कर्मचारी भएको, कार्यालयको कार्यबोझको आवश्यकताले जुन कार्यालयमा राखे पनि काम गर्नुपर्ने र कार्यालय प्रमुखले रमाना नदिएसम्म स्वयं सरूवा भएको कार्यालयमा उपस्थित हुन नसकेको, बढुवा समितिको सचिवालयले प्रचलित कानूनबमोजिम एवं साधिकार निकायको राय परिपत्रका आधारमा निकासा लिई सबैभन्दा बढी अङ्क प्राप्त गरेको मलाई बढुवा सिफारिसको निर्णय गरेको हो । जुनसुकै राष्ट्रसेवकको नियम कानूनद्वारा हक सुनिश्‍चित गरिएको हुन्छ । सरूवा भएको कार्यालयमा जानका लागि रमाना पनि नदिइएको र कार्यरत कार्यालयबाट सरूवा भए पनि रमाना नलिँदै बढुवाको उम्मेदवार हुनै नपाउने भन्ने पनि नभएको, नियमानुसार बढुवामा दरखास्त दिइसकेको अवस्थामा संवैधानिक एवं कानूनी हकबाट समेत वञ्चित हुन जाने भएकोले बढुवा समितिले प्रचलित कानूनको रीत पुर्‍याई मलाई रिक्त पदमा बढुवा सिफारिस गरेको र समितिको उक्त निर्णय कानूनसम्मत नै देखिन आएकोले कुनै परिवर्तन गरिरहनु परेन भनी उजुरी सुन्ने निकाय पुनरावेदन अदालत महेन्द्रनगरका निमित्त रजिस्ट्रारबाट समेत सदर भएको अवस्थामा कानूनसम्मत भए गरेको बढुवा सिफारिसको निर्णयबाट निवेदकको कुनै संवैधानिक तथा कानूनी हक कुण्ठित नभएको हुँदा रिट निवेदन खारेजभागी भएकोले खारेज गरिपाउँ भन्ने विपक्षी नापी कार्यालय, बैतडीमा कार्यरत अमिन माधवप्रसाद जोशीको लिखित जवाफ ।\nकानूनबमोजिम नै बढुवा समितिको बैठक बसी सबैभन्दा बढी अङ्क प्राप्त गर्ने माधवप्रसाद जोशीलाई बढुवा सिफारिस गरेको हुँदा समितिको कानूनसम्मत कामकारबाहीबाट निवेदकको कुनै हक अधिकारमा हस्तक्षेप नभएको हुँदा यस कार्यालयको प्र.जि.अ.लाई समेत विपक्षी बनाई दिएको प्रस्तुत रिट निवेदन खारेज गरिपाउँ भन्‍ने विपक्षी जिल्ला प्रशासन कार्यालय, कञ्चनपुरका प्र.जि.अ. रूद्रप्रसाद पौडेलको लिखित जवाफ ।\nविपक्षीको निवेदन बेहोरा अध्ययन गरी हेर्दा निज सर्वेक्षक पदमा बढुवा नभएकोले बढुवा पाउनको लागि सम्मानित अदालतमा रिट निवेदन गरेको भन्‍ने देखिन्छ । निजको बढुवाको सम्बन्धमा यस विभागको कुनै पनि संलग्नता रहेको नहुँदा सो विषयमा यस विभागलाई विपक्षी बनाउन मिल्‍ने नै होइन । बढुवा समितिको मिति २०६९।८।२६ को बैठकद्वारा प्रत्यर्थीमध्येका माधवप्रसाद जोशीलाई बढुवा गर्ने निर्णय गरेको र विपक्षीले सो निर्णयउपर चित्त नबुझाई पुनरावेदन गरेकोमा पुनरावेदनको तहबाट समेत सुरू निर्णय नै सदर भएको भन्‍ने रिट निवेदन लेखाइबाट देखिन्छ । पुनरावेदनको तहबाट समेत विपक्षीको हकमा नभई सुरू निर्णय नै सदर भएको अवस्था हुँदा विपक्षी नै बनाउन नमिल्ने निकाय यस विभागलाई समेत विपक्षी बनाई दायर गरिएको प्रस्तुत रिट निवेदन खारेजभागी भएको हुँदा खारेज गरिपाउँ भन्ने विपक्षी नापी विभागको लिखित जवाफ ।\nबढुवा समिति कञ्चनपुरको मिति २०६९।८।२६ को निर्णयलाई सदर हुने भनी पुनरावेदन अदालत महेन्द्रनगरका निमित्त रजिस्ट्रारबाट मिति २०६९।११।१५ मा भएको निर्णय कानूनअनुरूप नै भए गरेको देखिँदा निवेदकको कुनै संवैधानिक तथा कानूनी हकमा आघात पुगेको मान्न मिल्ने देखिएन । निवेदन माग दाबीबमोजिम उत्प्रेषणको आदेशद्वारा उक्त मितिको निर्णय बदर गरी परमादेशको आदेशसमेत जारी गरिरहनु परेन । प्रस्तुत रिट निवेदन खारेज हुने ठहर्छ भन्ने बेहोराको यस अदालत संयुक्त इजलासको मिति २०७४।१०।९ को निर्णय ।\nबढुवा समिति कञ्चनपुरको मिति २०६९।८।२६ को निर्णयलाई सदर हुने भनी पुनरावेदन अदालत महेन्द्रनगरका निमित्त रजिस्ट्रारबाट मिति २०६९।११।१५ मा भएको निर्णय कानूनअनुरूप नै भए गरेको देखिँदा निवेदकको कुनै संवैधानिक तथा कानूनी हकमा आघात पुगेको मान्न मिल्ने देखिएन । निवेदन माग दाबीबमोजिम उत्प्रेषणको आदेशद्वारा उक्त मितिको निर्णय बदर गरी परमादेशको आदेशसमेत जारी गरिरहनु परेन । प्रस्तुत रिट निवेदन खारेज हुने ठहर्छ भन्ने यस अदालतको मिति २०७४।१०।९ को फैसला संवत् २०५३ सालको रिट नं. २३६९ मा सम्मानित सर्वोच्च अदालतबाट प्रतिपादित सिद्धान्तको प्रतिकूल भएको देखिएकोले उक्त फैसला पुनरावलोकन गरिपाउँ भनी निवेदक भुवनदत्त जोशीको तर्फबाट यस अदालतमा पर्न आएको निवेदन ।\nयसमा विपक्षी माधवप्रसाद जोशीको नापी विभागको मिति २०६६।११।२८ को निर्णयले नापी कार्यालय, कञ्चनपुरबाट नापी कार्यालय, बैतडीमा सरूवा भएको र पदपूर्ति सम्बन्धमा प्रतिशत निर्धारण उक्त मितिभन्दा पछि अर्थात् २०६८।११।२८ मा भएको देखिएको र निज माधवप्रसाद जोशीले मिति २०६९।४।७ देखि लागु हुने गरी रमाना लिएकोमा रमानालाई आधार मानी रमाना हुनुभन्दा अगाडि प्रतिशत निर्धारण भएको भन्ने आधारमा रिट खारेज हुने गरी भएको सर्वोच्च अदालतको मिति २०७४।१०।९ को आदेश २०५३ सालको रिट नं. २३६९ मा प्रतिपादित सिद्धान्तको प्रतिकूल भएको देखिएकोले न्याय प्रशासन ऐन, २०७३ को दफा ११ (२) को खण्ड (ख) को अवस्था विद्यमान रहेको देखिँदा पुनरावलोकनको अनुमति प्रदान गरिदिएको छ । नियमानुसार पेस गर्नु भन्ने यस अदालतको मिति २०७५।२।३ को आदेश ।\nनियमबमोजिम पेसी सूचीमा चढी निर्णयार्थ इजलाससमक्ष पेस हुन आएको प्रस्तुत निवेदनमा निवेदकका तर्फबाट उपस्थित विद्वान्‌ वरिष्ठ अधिवक्ता श्री हरिप्रसाद उप्रेती, विद्वान्‌ अधिवक्ताद्वय श्री कृष्णदत्त जोशी र श्री कुमारी रेवती जोशीले बढुवा हुने पदमा प्रतिशत निर्धारण मिति २०६८।११।२८ मा भएकोमा सो मितिभन्दा अगावै नापी विभागको मिति २०६६।११।२८ को निर्णयानुसार विपक्षी माधवप्रसाद जोशीको नापी कार्यालय, कञ्चनपुरबाट नापी कार्यालय, बैतडीमा सरूवा भएको, निजामती सेवा ऐन र निजामती सेवा नियमावलीले तोकेको अवधिभित्र रमाना नलिई सरूवा भएको लामो समयपश्चात् मात्र मिति २०६९।४।७ देखि लागु हुने गरी रमाना लिएको अवस्थामा निवेदकलाई मर्का पर्ने गरी विपक्षीलाई बढुवा सिफारिस गर्ने गरेको निर्णय कानूनविपरीत\nछ । संवत् २०५३ सालको रि.नं. २३६९ धर्मराज भट्ट विरूद्ध बढुवा समिति २०५३, मुकाम बाजुरा जिल्ला अदालतसमेत भएको उत्प्रेषण विषयको रिट निवेदनमा प्रतिपादित सिद्धान्तको प्रतिकूल हुने गरी यस अदालतको संयुक्त इजलासबाट मिति २०७४।१०।९ मा भएको निर्णय उत्प्रेषणको आदेशद्वारा बदर गरी निवेदकलाई सर्वेक्षकको पदमा बढुवा गरी नियुक्ति दिनु दिलाउनु भनी विपक्षीहरूका नाउँमा परमादेशको आदेशसमेत जारी हुनुपर्दछ भनी गर्नुभएको बहस सुनियो ।\nविपक्षी बढुवा समितिको सचिवालय, जिल्ला प्रशासन कार्यालय, कञ्चनपुरसमेतको तर्फबाट उपस्थित विद्वान्‌ उपन्यायाधिवक्ता श्री सोमकान्त भण्डारीले निजामती सेवा ऐन, २०४९ को दफा १२ अनुसार सरूवा हुँदैमा पदाधिकार स्वतः सर्ने होइन । सरूवाको कार्यान्वयन भनेकै रमाना भएबाट हुने हुनाले निवेदन मागबमोजिम आदेश जारी हुनुपर्ने होइन, रिट निवेदन खारेज हुनुपर्दछ भनी गर्नुभएको बहससमेत सुनियो ।\nउपर्युक्तबमोजिम दुवै पक्षका विद्वान्‌ कानून व्यवसायीहरूले गर्नुभएको बहससमेत सुनी निवेदनसहितको सम्पूर्ण मिसिल अध्ययन गरी हेर्दा यस अदालतको संयुक्त इजलासबाट मिति २०७४।१०।९ मा भएको निर्णय आदेश मिलेको छ, छैन ?  निवेदन मागअनुसार बढुवा दिन परमादेश जारी गर्नु पर्ने हो वा होइन ? भन्नेसमेत कुराको निर्णय दिनु पर्ने देखिन आयो ।\n२. निर्णयतर्फ विचार गर्दा कञ्चनपुर जिल्लास्थित नापी कार्यालय, कञ्चनपुरमा रिक्त रहेको नेपाल इन्जिनियरिङ सेवा, सर्भे समूह, रा.प.अनं. प्रथम श्रेणी, सर्वेक्षक पद १ ( एक ) कार्यक्षमताको मूल्याङ्कन बढुवाद्वारा पदपूर्ति गर्न लोक सेवा आयोग, सुदूरपश्चिमाञ्चल क्षेत्रीय निर्देशनालयको च.नं.१८१९ मिति २०६८।११।२८ को प्रेषित पत्रानुसार प्रतिशत निर्धारण भई बढुवा समितिको सचिवालयमा प्राप्त हुन आएको देखिन्छ । तत्पश्चात् बढुवा समितिको सचिवालय, कञ्चनपुरको मिति २०६८।१२।१७ को निर्णयानुसार रिक्त सर्वेक्षक पदको बढुवाको लागि सम्भाव्य उम्मेदवारहरूबाट दरखास्त आह्वान गर्नका लागि मिति २०६८।१२।२५ गतेको गोरखापत्रमा ३० दिने सूचना प्रकाशित भएको पाइयो । उक्त मितिमा सूचना प्रकाशित भएपछि प्रस्तुत मुद्दाका रिट निवेदक एवं विपक्षी माधवप्रसाद जोशीलगायतका कर्मचारीको बढुवा हुने उक्त पदमा दरखास्त परी बढुवा समितिको सचिवालयबाट मिति २०६९।२।२२ मा सम्भाव्य उम्मेदवारको आ.व. ०६५/०६६, आ.व. ०६६/०६७ र आ.व. ०६७/०६८ को कार्यसम्पादन मूल्याङ्कन माग गर्ने निर्णय भएको देखिन आउँदछ । उक्त सूचनाबमोजिम पर्न आएका दरखास्तहरू निजामती सेवा नियमावली, २०५० को नियम ७७ बमोजिम छानबिन गरी रिक्त रहेको सर्वेक्षक पद १ (एक) मा सबैभन्दा बढी ९८.३८ अङ्क प्राप्त गर्ने नापी कार्यालय, कञ्चनपुरका अमिन माधवप्रसाद जोशीलाई बढुवा सिफारिस गर्ने गरी मिति २०६९।८।२६ मा बढुवा समितिको सचिवालय, जिल्ला प्रशासन कार्यालय, कञ्‍चनपुरबाट निर्णय भएको देखिन्छ । सो निर्णयउपर निवेदक भुवनदत्त जोशीले रिक्त पदको प्रतिशत निर्धारण हुनुभन्दा अगावै सरूवा पदस्थापना भई अर्को बढुवा समितिको क्षेत्राधिकारभित्रको उम्मेदवारले कञ्चनपुर जिल्लाभित्रको क्षेत्रभित्र दरखास्त दिन नपाउनेमा क्षेत्राधिकारभन्दा बाहिरको कर्मचारीले पेस गरेको दरखास्तलाई समावेश गरी विपक्षी माधवप्रसाद जोशीलाई बढुवा सिफारिस गर्ने गरेको बढुवा समितिको मिति २०६९।८।२६ को निर्णय बदर गरी प्राप्ताङ्क सूचीको २ नं. मा परेको म निवेदकलाई बढुवा सिफारिस गरिपाउँ भनी पुनरावेदन अदालत महेन्द्रनगरको निमित्त रजिस्ट्रारसमक्ष उजुरी दर्ता गरेकोमा सबैभन्दा बढी अङ्क प्राप्त गर्ने माधवप्रसाद जोशीलाई बढुवा सिफारिस गर्ने गरेको मिति २०६९।८।२६ को बढुवा समितिको निर्णय मनासिब नै देखिँदा परिवर्तन गरिरहनु परेन भनी पुनरावेदन अदालत महेन्द्रनगरको निमित्त रजिस्ट्रारबाट मिति २०६९।११।१५ मा निर्णय भएकोमा रिक्त पदको प्रतिशत निर्धारण हुनुभन्दा अगावै सरूवा पदस्थापना भई अर्को बढुवा समितिको क्षेत्राधिकारभित्रको उम्मेदवारले कञ्चनपुर जिल्लाभित्रको क्षेत्रभित्र दरखास्त दिन नपाउनेमा दरखास्त लिई बढुवा सिफारिस गरिएकोले उक्त पदमा आफू बढुवा हुनबाट वञ्चित हुनुपरेको भनी निवेदकको तर्फबाट उक्त निर्णय बदरको मागदाबी लिई असाधारण अधिकारक्षेत्रअन्तर्गत यस अदालतमा प्रस्तुत रिट निवेदन गरेकोमा यस अदालतको संयुक्त इजलासबाट बढुवा समिति कञ्चनपुरको मिति २०६९।८।२६ को निर्णय सदर गर्ने गरी पुनरावेदन अदालत महेन्द्रनगरका निमित्त रजिस्ट्रारबाट मिति २०६९।११।१५ मा भएको निर्णय कानूनअनुरूप नै भए गरेको देखिँदा निवेदन माग दाबीबमोजिमको आदेश जारी गरिरहनु परेन, रिट निवेदन खारेज हुने ठहर्छ भनी मिति २०७४।१०।९ मा निर्णय भएको देखिन्छ ।\n३. संयुक्त इजलासबाट भएको उक्त मितिको निर्णयउपर निवेदक भुवनदत्त जोशीको तर्फबाट पुनरावलोकन गरी हेरिपाउँ भनी दिएको निवेदनमा यस अदालतबाट न्याय प्रशासन ऐन, २०७३ को दफा ११ को उपदफा (२) को देहाय खण्ड (ख) को आधारमा पुनरावलोकन गरी हेर्ने अनुमति प्रदान भई निर्णयार्थ प्रस्तुत निवेदन पेस हुन आएको देखियो ।\n४. रिट निवेदक भुवनदत्त जोशी र विपक्षी माधवप्रसाद जोशी नेपाल इन्जिनियरिङ सेवा, सर्भे समूह रा.प.अनं. द्वितीय श्रेणीको अमिन पदको कर्मचारी भएको कुरामा विवाद देखिँदैन । नेपाल इन्जिनियरिङ सेवा, सर्भे समूह, रा.प.अनं.प्रथम श्रेणीको सर्वेक्षक पदमा बढुवाका लागि सम्भाव्य उम्मेदवार हुन सम्बन्धित कानूनले के कस्तो योग्यताको निर्धारण गरेको छ भनी त्यसतर्फ हेर्दा निजामती सेवा नियमावली, २०५० को नियम ७६ मा रा.प.अनं. पदको हकमा बढुवा हुनको लागि ऐनको दफा २१ बमोजिमको न्यूनतम सेवा अवधि र शैक्षिक योग्यता भएका देहायबमोजिमका निजामती कर्मचारी सम्भाव्य उम्मेदवार हुनेछन् भनी उल्लेख भएको पाइन्छ । उक्त नियम ७६ को उपनियम (१)  को खण्ड (ख)  को  (२) मा रिक्त राजपत्र अनङ्कित प्रथम श्रेणीको पदको लागि सो जिल्लास्थित सम्बन्धित सेवा, समूह वा उपसमूहका सबै कार्यालयका सेवा अवधि पुगेका एक श्रेणीमुनिका कर्मचारीहरू भन्ने उल्लेख भएको र निजामती सेवा ऐन, २०४९ को दफा २१ मा  ३ वर्ष सेवा अवधि पुगेको हुनुपर्ने भन्ने कानूनी व्यवस्था गरेको\nदेखिन्छ । यसबाट जुन जिल्लास्थित कार्यालयको रिक्त रहेको इन्जिनियरिङ सेवा, सर्भे समूहअन्तर्गतको रा.प.अनं. प्रथम श्रेणीको सर्वेक्षक पद हो, सोही जिल्लास्थित सबै कार्यालयमा सोही समूहका ३ वर्ष सेवा अवधि पुगेका बढुवा हुने पदभन्दा एक श्रेणीमुनिको सबै कर्मचारी बढुवाका लागि सम्भाव्य उम्मेदवार हुन सक्ने देखिन्छ । सोही नियम ७६ को उपनियम (३) मा उपनियम (१) र (२) मा जुनसुकै कुरा लेखिएको भए तापनि नियम १४ बमोजिम पदपूर्ति प्रतिशत निर्धारण भई बढुवाको लागि पदसंख्या छुट्याइसकेपछि पदसंख्या छुट्याउनु अघि कार्यरत कर्मचारीको सरूवा अन्य कार्यालयमा भएपनि निजलाई साबिक (सरूवा हुनुअघि) को कार्यालयमा छुट्याइएको पदमा हुने बढुवाको लागि सम्भाव्य उम्मेदवार हुनबाट वञ्चित गरिने छैन भन्ने उल्लेख भएको देखिन्छ ।\n५. बढुवाको प्रतिशत निर्धारण हुनुभन्दा अगावै सरूवा पदस्थापना भइसकेका विपक्षी सरूवा भएको लामो समयसम्म साबिककै कार्यालयमा रही रमाना नलिई बसेको कारणबाट बढुवा हुने पदमा आफू बढुवा हुनबाट वञ्चित हुनुपरेको भन्ने निवेदकको मुख्य निवेदन जिकिर रहेकोमा निज विपक्षीको सरूवा प्रतिशत निर्धारणअघि वा पछि कहिले भएको हो र सरूवा भएको निजामती कर्मचारीले सरूवापश्चात् के कति अवधिभित्र रमाना लिइसक्नु पर्ने हो सो सम्बन्धमा निजामती सेवा ऐन र नियमावलीमा के कस्तो कानूनी व्यवस्था रहेको छ भनी तत्सम्बन्धमा विचार गर्दा विपक्षी माधवप्रसाद जोशी नापी विभागको मिति २०६६।११।२८ को निर्णयानुसार नापी कार्यालय कञ्चनपुरबाट नापी कार्यालय बैतडीमा सरूवा भएको मिसिल संलग्न छायाँप्रतिबाट देखिन आउँदछ । कञ्चनपुर जिल्लास्थित नापी कार्यालय कञ्चनपुरमा रिक्त रहेको रा.प.अनं. प्रथम श्रेणी, सर्वेक्षक पदको बढुवाको लागि मिति २०६८।११।२८ मा प्रतिशत निर्धारण भएको भन्ने विपक्षी लोक सेवा आयोग, सुदूरपश्चिमाञ्चल क्षेत्रीय निर्देशनालयको च.नं.१८१९ मिति २०६८।११।२८ को प्रेषित पत्रबाट देखिन्छ । विपक्षी माधवप्रसाद जोशी बढुवा हुने पदको प्रतिशत निर्धारण हुनुभन्दा अगावै अर्थात् २ वर्ष पहिले नै नापी कार्यालय, कञ्चनपुरबाट नापी कार्यालय, बैतडीमा सरूवा भएको देखिन आयो । निज लामो अवधिसम्म साबिक कार्यालयमा नै बसी सोही कार्यालयबाट कार्यसम्पादन मूल्याङ्कन फाराम भरी प्रतिशत निर्धारण भई बढुवा समितिले प्रकाशित गरेको सूचनाबमोजिम रिक्त पदमा मिति २०६९।१।२२ मा दरखास्त दिई सम्भाव्य उम्मेदवार बनी निज विपक्षीले मिति २०६९।४।७  देखि लागु हुने गरी नापी कार्यालय, कञ्चनपुरबाट सरूवा भएको कार्यालय बैतडी जानका लागि रमाना लिई गएको देखिन्छ । तत्पश्चात् मिति २०६९।८।२६ मा बढुवा समितिले सबैभन्दा बढी अङ्क प्राप्त गर्ने यी विपक्षी माधवप्रसाद जोशीलाई बढुवा सिफारिस गर्ने निर्णय गरेको पाइयो ।\n६. अब, सरूवा भएको कर्मचारीको पदाधिकार कहिलेसम्म कायम रहने हो र त्यस्तो सरूवा भएको कर्मचारीले कति अवधिभित्र रमाना लिई सक्नु पर्ने हो, सो सम्बन्धमा भएको कानूनी व्यवस्थातर्फ हेर्दा निजामती सेवा ऐन, २०४९ को दफा १२ को देहाय (क) देखि (ङ) सम्म निजामती कर्मचारीको पदाधिकार सम्बन्धमा व्यवस्था गरिएको पाइन्छ । सो दफाअनुसार (क) निजामती कर्मचारीले त्यस पदमा कामकाज गरिरहँदासम्म (ख) अर्को पदमा सरूवा भई कार्यभार सम्हाल्न पाइने म्यादसम्म (ग) बिदामा रहेको बखत (घ) निलम्बन रहेको बखत (ङ) नेपाल सरकारद्वारा सरकारी वा गैरसरकारी काममा खटाइएका बखत वा अन्य कुनै पदमा कायम मुकायम भई काम गरेको बखत निजामती कर्मचारीको आफ्नो पदमाथिको पदाधिकार कायम रहने भन्ने उल्लेख भएको देखिन्छ । साथै निजामती सेवा नियमावली, २०५० को नियम ४०(१) मा एक स्थानबाट अर्को स्थानमा जानुपर्ने भई कुनै निजामती कर्मचारीको सरूवा भएमा त्यस्तो कर्मचारीले बरबुझारथको निम्ति २१ (एक्काइस) दिनमा नबढाई म्याद पाउने, ७ (सात) दिन तयारी म्याद पाउने र सोभन्दा बढी बस्नु पर्ने भएमा स्पष्ट कारण खोली सम्बन्धित सचिवबाट एक महिनासम्म बरबुझारथको म्याद थप्न पाइने भन्ने उल्लेख भएको देखिन्छ ।\n७. उक्त कानूनी व्यवस्था हेर्दा कर्मचारीले त्यस पदमा कामकाज गरिरहँदासम्म पदाधिकार कायम रहने भन्ने देखियो । साथै अर्को पदमा सरूवा भई कार्यभार सम्हाल्न पाउने म्यादसम्म पनि निजामती कर्मचारीको पदाधिकार सोही पदमा कायम भइरहने भन्ने देखियो । सरूवा भएकोमा कार्यालयको तजबिजले वा कर्मचारीको स्वेच्छाले सरूवा भएको कार्यालयमा नगई साबिककै कार्यालयमा कामकाज गरिरहेको अवस्थामा सो कर्मचारीको पदाधिकार बढुवा प्रयोजनको लागि दरखास्त फाराम भर्न कहाँबाट हुने हो भन्ने सम्बन्धमा स्पष्ट कानूनी व्यवस्था रहेको देखिँदैन । सरूवा भएको कार्यालयमा हाजिर हुन जान रमाना लिनुपर्ने, बरबुझारथको लागि निश्चित समयावधिसमेत निजामती सेवा नियमावलीले तोकेको देखिन्छ । सरूवा भएको कार्यालयबाट कर्मचारीलाई तोकेको समयावधिसम्ममा सरूवा भएको कार्यालयमा हाजिर हुन रमाना दिनुपर्ने र कर्मचारीले रमाना लिई सरूवा भएको कार्यालयमा जानु पर्ने हो । सरूवा भएको कार्यालयले कर्मचारीलाई रमाना नै नदिई कामकाजमा लगाई रहेको पनि हुन सक्छ । स्वयं कर्मचारीले रमाना लिई सरूवा भएको कार्यालयमा हाजिर हुन जान उदासीनता देखाई साबिककै कार्यालयमा कामकाज गरिरहन सक्ने पनि हुन सक्छ । अर्थात् कार्यालयका प्रमुखले कर्मचारी अभाव वा कार्यव्यस्तताले तजबिजमा रमाना नदिई, नलिई सोही कार्यालयमा कर्मचारीलाई कामकाज लगाइरहेको स्थिति पनि हुन सक्छ । कार्यालयको आवश्यकताले सरूवा भएको कार्यालयमा रमाना नदिई कामकाजमा लगाई रहने हो भने सो तथ्ययुक्त आधारबाट पुष्टि भएको हुनुपर्दछ । साथै सरूवा गर्ने निकायको स्वीकृति लिई कामकाजमा लगाएको स्थितिलाई फरक किसिमले हेर्नु पर्ने हुन सक्छ । सोविपरीत सरूवा भएको कार्यालयमा हाजिर हुन रमाना नै लिन नचाहने कर्मचारीलाई स्वेच्छाले साबिककै कार्यालयमा कामकाज गरी रहने अवसर प्रदान गर्न कानूनले मिल्ने हुँदैन । अतः कार्यालयको कार्यबोझ तथा आवश्यकताको कारण रमाना नदिएको र कर्मचारीले नै सरूवा भएको स्थानमा जान रमाना लिनै नमानी बसिरहेको वा कार्यालय प्रमुखको तजबिजले बिना कारण रमाना नदिई राखेको फरक फरक स्थिति हुन्छ ।\n८. विपक्षी माधवप्रसाद जोशीलाई नापी विभागको मिति २०६६।११।२८ को निर्णयानुसार नापी कार्यालय, बैतडीमा सरूवा गरेको र सो पदको बढुवा प्रतिशत निर्धारण मिति २०६८।११।२८ मा मात्र भएको छ । सुगम ठाउँमा काम गरिरहेका निज माधवप्रसाद जोशी बैतडी जिल्लामा सरूवा भएको लामो अवधि अर्थात् २ वर्ष ४ महिना ८ दिनसम्म रमाना नलिई नापी कार्यालय, कञ्चनपुरमा कामकाज गरी बसेको र विभागले रमाना नदिएको सम्बन्धमा स्मरणपत्र पठाएपछि मात्र रमाना लिई गएको भन्ने देखियो । वस्तुतः लामो अवधिसम्म सरूवा भएको कार्यालयमा रमाना नलिई साबिक नापी कार्यालय, कञ्चनपुरमा कामकाज गरेको कार्य निजामती सेवा ऐन र नियमावलीको भावनाअनुकूल रहेको\nदेखिँदैन । कार्यालयको आवश्यकता र कार्यबोझको कारण भएपनि यति लामो अवधिसम्म तालुक निकायको सहमति स्वीकृति बिना सरूवा भएको कार्यालयमा हाजिर हुन नगएको कार्य निजामती कर्मचारीको लागि सुहाउने देखिँदैन ।\n९. प्रस्तुत रिट निवेदनको मिसिल संलग्न नापी विभागबाट मिति २०६८।९।५ मा नापी कार्यालय, कञ्चनपुरलाई पठाएको पत्रको बेहोरा हेर्दा विपक्षी माधवप्रसाद जोशीलाई नापी कार्यालय, बैतडी सरूवा गरिएकोमा हालसम्म रमाना नदिई त्यही कार्यालयमा राखिएको भनी बुझिन आएको हुँदा तुरून्त रमाना दिनु भनी उक्त पत्रमा उल्लेख भएको देखियो । निवेदक भुवनदत्त जोशी भने निरन्तररूपमा कञ्चनपुर जिल्लाअन्तर्गतको कार्यक्षेत्रभित्रको कञ्चनपुर जिल्ला अदालतको अमिन पदमा कार्यरत रहिरहेको अवस्थामा सम्भाव्य उम्मेदवार भई सो विज्ञापनको फाराम भरेको देखियो । तर विपक्षी माधवप्रसाद जोशी भने नापी विभागले रमाना किन नलिएको भनी पत्र पठाएपछि पनि ढिलो गरी सरूवा भएको कार्यालयमा रमाना भई गएको देखिन आउँछ । बढुवाको प्रतिशत निर्धारण र विज्ञापन हुनुभन्दा अघि नै निजको सरूवा नापी कार्यालय, बैतडीमा भइसकेको र निजामती सेवा ऐन र नियमावलीले तोकेको समय सीमाभित्र यदि निजले रमाना लिई गएको भए सो बढुवा प्रक्रियाको अवस्थामा मिसिल संलग्न लब्धाङ्क फाराममा उल्लेख भएको प्राप्ताङ्क हेर्दा निवेदकले सो विज्ञापनको सर्वेक्षक पदमा बढुवा प्राप्त गर्न सक्ने देखिन आउँदछ ।\n१०. प्रस्तुत रिट निवेदनमा विपक्षी माधवप्रसाद जोशीको सरूवा मिति २०६६।११।२८ मा भएको, सरूवा भएको लामो समय अर्थात् २ वर्ष ४ महिना ८ दिनसम्म साबिक कार्यालयबाट बढुवा हासिल गर्ने मनसायले साबिक कार्यालयमा नै बसी मिति २०६९।४।७ मा मात्र रमाना लिएको देखिन आएबाट निजले अटेर गरी रमाना नलिई बसेको देखियो । निज विपक्षीले यस्तो कार्य गरेको स्थितिबाट निवेदकलाई वृत्ति विकासमा अवरोध सिर्जना भएको देखियो । विपक्षीको उक्त कार्य निजामती सेवा ऐन र नियमावलीको भावानाविपरीत रहेको देखिन्छ । निज विपक्षी सरूवा भएको लामो समयसम्म रमाना नलिई बढुवा प्रक्रियामा सहभागी भएको परिणाम स्वरूप निवेदक बढुवा हुनबाट वञ्चित भएको देखिन आयो । यसप्रकारको सरूवा भएको कर्मचारीले रमाना नलिएको कारणबाट कानूनबमोजिम बढुवा हुनुपर्ने व्यक्तिलाई बढुवा नगरिएको अवस्थामा माथिल्लो तहको पदमा हुने बढुवाको सुविधाबाट निवेदकलाई वञ्चित गर्नु कानून र न्यायको दृष्टिबाट उचित देखिएन ।\n११. अतः माथि प्रकरण प्रकरणमा विवेचना गरिएबमोजिमको आधार एवं कारणबाट बढुवा पाउन नसक्ने माधवप्रसाद जोशीले बढुवा प्राप्त गरेकोबाट कानूनबमोजिम बढुवा पाउनु पर्ने रिट निवेदक सो अवसरबाट वञ्चित भएको देखिन आए तापनि मिति २०६९।८।२६ को बढुवा समितिको बढुवा सिफारिस र सोलाई सदर गर्ने गरेको पुनरावेदन अदालत महेन्द्रनगरको निमित्त रजिस्ट्रारको मिति २०६९।११।१५ को निर्णयबमोजिम निज माधवप्रसाद जोशीले मिति २०६९।११।२१ मा नापी कार्यालय, कञ्चनपुरको रिक्त नेपाल इन्जिनियरिङ सेवा, सर्भे समूह, राजपत्र अनङ्कित प्रथम श्रेणी (प्राविधिक) सर्वेक्षक पदमा बढुवा नियुक्ति पाई लामो अवधिदेखि सेवारत रही आएका र सो मिति २०६८।१२।२५ को विज्ञापनपछि सो पदमा अर्को विज्ञापन भई बढुवाको कारबाहीसमेत भइसकेको स्थिति हुँदा निवेदन मागबमोजिम विपक्षी बढुवा समितिको मिति २०६९।८।२६ को बढुवा सिफारिस र सोलाई सदर गर्ने गरेको पुनरावेदन अदालत महेन्द्रनगरको निमित्त रजिस्ट्रारबाट मिति २०६९।११।१५ मा भएको निर्णय बदर हुँदा विपक्षी माधवप्रसाद जोशीले उक्त पछिल्लो विज्ञापनबमोजिमको बढुवा अवसरबाट समेत वञ्चित हुनुपर्ने अवस्थाको विद्यमानतालाई दृष्टिगत गर्दा निज विपक्षी माधवप्रसाद जोशीलाई बढुवा गर्ने सिफारिस र सोलाई सदर गर्ने गरेको पुनरावेदन अदालत महेन्द्रनगरको निमित्त रजिस्ट्रारको मिति २०६९।११।१५ को निर्णय बदर गर्न न्यायोचित हुन जाने देखिन आएन । यस सम्बन्धमा निजामती सेवा नियमावली, २०५० को नियम ८९ (ख) १ मा “कुनै बढुवा सम्बन्धमा अदालतमा मुद्दा परी बढुवा बदर भई पहिले बढुवा भएको निजामती कर्मचारीको बढुवा कायम नहुने भएमा र पहिलेको बढुवा र बढुवा बदर हुने गरी अदालतबाट फैसला भएको मितिका बिचमा अर्को विज्ञापन भएको रहेछ र त्यसरी बढुवा बदर भएको निजामती कर्मचारी उक्त विज्ञापनमा बढुवा हुने अवस्था रहेछ भने त्यसरी बढुवा बदर हुँदा विस्थापित हुने निजामती कर्मचारीलाई रिक्त पद भएमा रिक्त पदमा र पद रिक्त नभएपछि रिक्त हुने सम्बन्धित सेवा समूहको पदमा मिलान हुने गरी बढुवा नियुक्ति दिइने छ” भन्ने कानूनी व्यवस्था रहेको पाइन्छ । बढुवाबाट वञ्चित व्यक्तिको निवेदनअनुसार अदालतको निर्णयबाट विस्थापित निजामती कर्मचारीको हकमा उक्त कानूनी व्यवस्था रहेको भए तापनि माथि उल्लेख गरिएअनुसार बढुवाबाट वञ्चित व्यक्तिले गरेको दाबीअनुसार बढुवा निर्णय बदर गर्दा बढुवा पाएका व्यक्तिको हकमा अन्याय हुन जाने अवस्थालाई मध्यनजर गरी कानूनको हितकारी व्याख्याको सिद्धान्तअनुसार कानूनतः बढुवा पाउनु पर्ने व्यक्तिको हकमा पनि कानूनको उक्त व्यवस्था लागु हुन्छ भन्नु अन्यथा हुन्छ भन्न मिल्ने देखिँदैन । यसबाट विपक्षी माधवप्रसाद जोशीलाई बढुवा गर्ने गरेको विपक्षी बढुवा समितिको सिफारिस निर्णय र सोलाई सदर गर्ने गरेको पुनरावेदन अदालत महेन्द्रनगर कञ्चनपुरको निर्णयलाई यथावत् कायम राखी रिट निवेदकलाई उपर्युक्त कानूनी व्यवस्थाअनुसार विपक्षी माधवप्रसाद जोशी बढुवा भएकै मितिबाट ज्येष्ठता लागु हुने गरी बढुवा नियुक्ति दिने आदेश गरी न्याय प्रदान गर्नलाई कानूनद्वारा बर्जित हुने देखिँदैन । प्रस्तुत मुद्दाको निहित तथ्य स्थितिलाई दृष्टिगत गर्दा चुनौती दिइएको निर्णय बदर नगरी चुनौती दिने व्यक्तिलाई दाबी गरिएको पदमा बढुवा नियुक्ति दिन सकिँदैन भनिएमा उपर्युक्त कानूनी व्यवस्थाको परिप्रेक्ष्यमा समन्यायको दृष्टिकोणबाट समेत सही न्याय हुन जाने देखिँदैन । यस अदालतबाट निजामती कर्मचारीको नियुक्ति, सरूवा र बढुवाका सम्बन्धमा परेका रिट निवेदनमा प्रतिपादित सिद्धान्तहरूको अध्ययन गर्दा निवेदकले चुनौती दिइएका निर्णय उत्प्रेषणका आदेशद्वारा आंशिक वा पूरै बदर भए पनि साबिक बढुवालाई यथावत् राखी निवेदकलाई समेत विपक्षीलाई बढुवा सिफारिस गर्ने गरेको बढुवा समितिको निर्णय मितिदेखि नै ज्येष्ठता लागु हुने गरी बढुवा नियुक्ति दिनू भनी परमादेश जारी भएको पाइन्छ । प्रस्तुत मुद्दामा अन्तरनिहित तथ्य वस्तुको आधारमा निवेदकलाई समेत बढुवा नियुक्ति गर्दा न्यायसङ्गत हुन जाने नै देखिन आयो ।\n१२. तसर्थ, माथि विवेचित आधार कारणहरूको मूल्याङ्कनबाट विपक्षी माधवप्रसाद जोशीलाई विज्ञापित पदमा बढुवा गर्ने बढुवा समितिको मिति २०६९।८।२६ को सिफारिस निर्णय सदर गर्ने गरेको पुनरावेदन अदालत महेन्द्रनगरको निमित्त रजिस्ट्रारबाट भएको मिति २०६९।११।१५ को निर्णयसम्म बदर नगर्ने गरी यस अदालतको संयुक्त इजलासबाट भएको मिति २०७४।१०।९ को आदेशलाई परिवर्तन गरिरहनु परेन ।\n१३. रिट निवेदक भुवनदत्त जोशीलाई विपक्षी बढुवा भएको विज्ञापित पदमा बढुवाको निर्णय मितिदेखि नै ज्येष्ठता कायम हुने गरी रिक्त रहेको वा हुने नेपाल इन्जिनियरिङ सेवा, सर्भे समूह, राजपत्रअनङ्कित प्रथम श्रेणी (प्रविधिक) सर्वेक्षक पदमा बढुवा पदस्थापना गरी बढुवा नियुक्ति दिनु दिलाउनु भनी विपक्षीहरू लोक सेवा आयोग, केन्द्रीय कार्यालय र बढुवा समितिको सचिवालय, कञ्चनपुरसमेतको नाममा परमादेश जारी हुने ठहर्छ । प्रस्तुत आदेशको जानकारी महान्यायाधिवक्ताको कार्यालयमार्फत विपक्षी लोक सेवा आयोग र बढुवा समितिको सचिवालय, कञ्चनपुरसमेतलाई दिई दायरीको लगत कट्टा गरी मिसिल नियमानुसार अभिलेख शाखामा बुझाइदिनू ।\n\nउक्त रायमा हामी सहमत छौं ।\nन्या.टंकबहादुर मोक्तान\nन्या.कुमार रेग्मी\n\nइजलास अधिकृत:- जगन्नाथ पौडेल\nइति संवत् २०७६ साल माघ ९ गते रोज ५ शुभम् ।"
}