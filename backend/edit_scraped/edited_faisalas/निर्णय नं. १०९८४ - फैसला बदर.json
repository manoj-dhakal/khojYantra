{
    "Title": "निर्णय नं. १०९८४ - फैसला बदर",
    "Edition Info": "भाग: ६४ | साल: २०७९ | महिना: चैत्र | अंक: १२",
    "Post Meta": "फैसला मिति :२०७९/०६/०६ \t ४०९",
    "uniqueId": "नि. नं. १०९८४",
    "faisala_miti": "२०७९/०६/०६",
    "judges": [
        "न्यायाधीश श्री विश्वम्भरप्रसाद श्रेष्ठ",
        "न्यायाधीश श्री कुमार रेग्मी",
        "न्यायाधीश श्री तिलप्रसाद श्रेष्ठ"
    ],
    "pakshya": "NA",
    "bipakshya": "जिल्ला सप्तरी गा.वि.स. पातो वडा नं. ४ बस्ने शोभाकान्त चौधरी",
    "pakshya_adhibakta": "NA",
    "bipakshya_adhibakta": "विद्वान् वरिष्ठ अधिवक्ताहरू श्री कृष्णप्रसाद भण्डारी, श्री हरिहर दाहाल, श्री महादेवप्रसाद यादव र श्री सुरेन्द्रकुमार खड्का",
    "abalambit_najir_explicit": "NA",
    "sambaddha_kanoon_explicit": "मालपोत ऐन, २०३४",
    "ullikhit_najir_implicit": [
        "ने.का.प. २०५९, अङ्क ३, नि.नं. ७०७७",
        "ने.का.प. २०६७, अङ्क ३, नि.नं. ८३३३",
        "ने.का.प. २०६६, अङ्क १२, नि.नं.८२८०",
        "ने.का.प. २०७६, अङ्क ५, नि.नं. १०२५८",
        "ने.का.प. २०५४, अङ्क १२, नि.नं. ६४७९",
        "ने.का.प. २०६६, अङ्क १२, नि.नं. ८२८०",
        "ने.का.प.२०६६, अङ्क १२, नि.नं.८२८०"
    ],
    "ullikhit_kanoon_implicit": [
        "तथा पुनरावेदन अदालत नियमावली, २०४८ को नियम ४७",
        "अन्य कसैले दर्ता गराएको खण्डमा मालपोत ऐन, २०३४ को दफा २४(२)",
        "प्रतिवादीहरूको नक्सा जिरहसमेत राखी देवानी कार्यविधि संहिता, २०७४ को दफा १७७",
        "अ.बं. २०२ नं.",
        "मुद्दाहरूको अन्तरप्रभावी देखिँदा यसमा न्याय प्रशासन ऐन, २०४८ को दफा १२(१) को खण्ड (क)",
        "२९ को फैसलाउपर न्याय प्रशासन ऐन, २०४८ को दफा ११(१)(ख)",
        "कोही कसैले दर्ता गराएको खण्डमा मालपोत ऐन, २०३४ को दफा २४(२)",
        "अ.बं. ८५ नं.",
        "विद्वान् उपन्यायाधिवक्ता श्री वुद्धिलाल श्रेष्ठले मालपोत ऐन, २०३४ को दफा २४",
        "कार्यालयबाट निर्णय भएको विषय नै मालपोत ऐन, २०३४ को दफा ७(२)",
        "अ.बं. १३३ नं.",
        "२९ मा भएको फैसलामा मालपोत ऐन, २०३४ को दफा २४(२)",
        "प्रतिपादित सिद्धान्तसमेतको विपरीत देखिँदा न्याय प्रशासन ऐन, २०४८ को दफा ११(१) को खण्ड (ख)",
        "मालपोत ऐन, २०३४ को दफा २४(२)",
        "सिद्धान्तहरूविपरीत भएकोले उक्त फैसला न्याय प्रशासन ऐन, २०४८ को दफा ११(१) को खण्ड (ख)"
    ],
    "Faisala_Detail_raw_text": "सर्वोच्च अदालत, पूर्ण इजलास\nमाननीय न्यायाधीश श्री विश्वम्भरप्रसाद श्रेष्ठ\nमाननीय न्यायाधीश श्री कुमार रेग्मी\nमाननीय न्यायाधीश श्री तिलप्रसाद श्रेष्ठ\nफैसला मिति : २०७९।६।६\n०७२-NF-०००४\n\nमुद्दाः फैसला बदर\n\nपुनरावलोकनकर्ता / वादी : जिल्ला सप्तरी गा.वि.स. पातो वडा नं. २ बस्ने सफिद महमद मियाँ\nविरूद्ध\nप्रत्यर्थी / प्रतिवादी : जिल्ला सप्तरी गा.वि.स. पातो वडा नं. ४ बस्ने शोभाकान्त चौधरी\n\nजग्गा सार्वजनिक कायम हुने देखिएको अवस्थामा सो जग्गा जे जुन प्रक्रियाबाट व्यक्तिको निजी कायम गरी दर्ता भएको भए पनि त्यस्तो दर्ताले कानूनी मान्यता पाउन नसक्ने ।\nजग्गाको मूल स्रोत नै वैध नभएको अवस्थामा त्यस्तो जग्गा कित्ताकाट गरी अन्य व्यक्तिलाई हस्तान्तरण गरेकै आधारमा उक्त हक हस्तान्तरणले समेत मान्यता नपाउने ।\n(प्रकरण नं.८)\n\nनेपाल सरकारका तर्फबाट : विद्वान्    उपन्यायाधिवक्ता श्री वुद्धिलाल श्रेष्ठ\nपुनरावलोकनकर्ता / वादीका तर्फबाट : विद्वान् वरिष्ठ अधिवक्ताद्वय श्री अविनाशकुमार प्याकुरेल र श्री सतिषकृष्ण खरेल\nप्रत्यर्थी / प्रतिवादीका तर्फबाट : विद्वान् वरिष्ठ अधिवक्ताहरू श्री कृष्णप्रसाद भण्डारी, श्री हरिहर दाहाल, श्री महादेवप्रसाद यादव र श्री सुरेन्द्रकुमार खड्का\nअवलम्बित नजिर :\nने.का.प.२०६६, अङ्क १२, नि.नं.८२८०\nसम्बद्ध कानून :\nमालपोत ऐन, २०३४\n\nसुरू फैसला गर्नेः\nमाननीय न्यायाधीश श्री रामप्रसाद ओली\nसप्तरी जिल्ला अदालत\nपुनरावेदन तहमा फैसला गर्नेः\nमाननीय न्यायाधीश श्री दीपकराज जोशी\nमाननीय न्यायाधीश श्री कोमलनाथ शर्मा\nपुनरावेदन अदालत राजविराज\nयस अदालतमा फैसला गर्नेः\nमा.न्यायाधीश श्री ताहिर अली अन्सारी\nमा. न्यायाधीश श्री डा. भरतबहादुर कार्की\n\nफैसला\nन्या.विश्वम्भरप्रसाद श्रेष्ठ : यस अदालतको संयुक्त इजलासको मिति २०६८।१२।२९ को फैसलाउपर न्याय प्रशासन ऐन, २०४८ को दफा ११(१)(ख) बमोजिम वादीको तर्फबाट पुनरावलोकनको निवेदन परी सोउपर मुद्दा पुनरावलोकन गरी हेर्ने अनुमति प्रदान भई यस इजलाससमक्ष पेस हुन आएको प्रस्तुत मुद्दाको संक्षिप्त तथ्य र ठहर यसप्रकार छः-\nतथ्य खण्ड\nनापी क्षेत्रीय किताबमा बाटो खोला गढा ऐलानी पर्तीसमेत जनाएको सप्तरी जिल्ला पातो गा.वि.स. वडा नं. १ (ख) कि.नं. १४३ को ज.वि. ३–१५–१२, वडा नं. २ को कि.नं. १८२ को ०–७–८, कि.नं. २०४ को ०–७–७, कि.नं. १३४ को २–०–१९, कि.नं. ११६ को २–११–१३, वडा नं. ४(क) को कि.नं. ४३ को ०–१३–६ र वडा नं. ५(क) कि.नं. ७६ को ज.वि. ०–८–१११/२ कसैको रैतानी नम्बरी नभई सार्वजनिक हक भोगको जग्गा हो । यी जग्गाहरूसमेत प्रतिवादी बृजलालको नाममा निजी दर्ता गराउन प्रतिवादीहरूले मिलेमतो गरी छुट जग्गा दर्ता गराइपाउँ भनी प्रतिवादीमध्ये बृजलालले मालपोत कार्यालय सप्तरीमा मुद्दा दिएको र पातो गा.वि.स. का तत्कालीन अध्यक्ष चन्द्रकान्त चौधरीले सप्तरी जिल्ला अदालतमा निज बृजलालउपर जग्गा खिचोला मेटाई सार्वजनिक कायम मुद्दा दिएको थियो । बृजलालले दिएको छुट जग्गा दर्ता मुद्दामा मालपोत कार्यालयले अदालतबाट हक कायम गराई ल्याउनु भनी सुनाएपछि निज प्रतिवादी बृजलालले सप्तरी जिल्ला अदालतमा फिराद गरेका थिए । पातो गा.वि.स. को तर्फबाट अध्यक्ष चन्द्रकान्त चौधरीले दिएको सार्वजनिक कायम मुद्दामा लगाउको हक कायम मुद्दाको आधारमा सार्वजनिक कायम नहुने भनी फैसला भई पुनरावेदन गर्दा सो पुनरावेदन खारेज हुने गरी फैसला भएको रहेछ । बृजलालले दिएको हक कायम मुद्दामा सो जग्गा निजको हक कायम हुने गरी भएको सप्तरी जिल्ला अदालत र पुनरावेदन अदालतको फैसला बदरको लागि अलग्गै मुद्दा दायर गरेको छु । सप्तरी जिल्ला अदालतको सा.दे.नं. २३९८ जग्गा खिचोला सार्वजनिक कायम मुद्दाको २०५६।१।१३ को र पुनरावेदन अदालत राजविराजको दे.पु.नं. १२९६ को मिति २०५७।३।२१ को फैसला बदर गरी फिराद दाबीबमोजिम तथा फिल्डबुकअनुसार सार्वजनिक गरिपाउँ भन्नेसमेत बेहोराको वादी सफिद महमद मियाँको फिराद दाबी ।\nकि.नं. १४३ को ज.वि. ३–१५–१२ र कि.नं. ७६ ज.वि. ०–८–१११/२ जग्गा साबिकमा २००४ सालको नापीमा चौधरी भोलावतिको नाममा नापी भई निजबाट कपुरवति बनरवति र चित्ररेखामा गई निजहरूबाट पारित गराई बृजलाल चौधरीको भोग चलनमा रहेका जग्गा हुन् । नापीको समयमा उक्त कि.नं. १४३ र ७६ का जग्गा कायम भई दर्ता छुट हुन गएकाले साबिकदेखि नै बृजलालको भोग चलनमा रहेको हुँदा वादीको दाबीबमोजिम फैसला बदर हुने होइन । विपक्षी वादीको झुठ्ठा फिराद खारेज गरिपाउँ भन्नेसमेत बेहोराको पातो गा.वि.स.को कार्यालयको हकमा तत्कालीन अध्यक्ष बालकृष्ण पण्डितको प्रतिउत्तर जिकिर ।\nवादीको दाबी झुठ्ठा हो । वादीले दाबी लिँदा जग्गाको चारकिल्ला साबिक चौहदी नम्बर कायम भएको सार्वजनिक प्रमाण देखाई दाबी लिनुपर्नेमा सो प्रमाण नै पेस नगरी वादीले झुठ्ठा दाबी लिएको मात्र\nहो । सर्भे नाप नक्सा हुँदा मेरा बाबु बृजलाल गाउँ घरमा नभएकाले अमिनले क्षेत्रीय किताबमा बाटो गढा लेखी जग्गा दर्ता नगरिदिएको हो । उक्त जग्गाको फैसला बदर हुने होइन । विपक्षीको झुठ्ठा दाबी खारेज गरिपाउँ भन्ने बेहोराको प्रतिवादी बृजलालको छोरा शोभाकान्त चौधरीको प्रतिउत्तरपत्र ।\nबृजलाल आफैँले भूमिसुधार कार्यालय सप्तरीमा विवादित जग्गा सार्वजनिक गौचर हो भनी ७ नं. फाँटवारी भरी बयान कागजसमेत गरी भूमिसुधार अधिकारीबाट पनि सार्वजनिक गौचर राख्ने गरी निर्णय भइसकेकोमा सो कुरालाई गुपचुप राखी आफैँले आफ्नो हक नपुग्ने सो जग्गामा हक कायम गराइपाउँ भनी नालेस गरी सोही आधारमा निज बृजलालको हक कायम हुने ठहरी भएको सप्तरी जिल्ला अदालतको मिति २०५६।१।१३ को र पुनरावेदन अदालत राजविराजको मिति २०५७।३।२१ को फैसला र सोको आधारमा भएको दर्तासमेत बदर हुने ठहर्छ भन्ने सप्तरी जिल्ला अदालतको मिति २०६०।२।२५ को फैसला ।\nउल्लिखित कि.नं. १४३ र ७६ को जग्गालाई गाउँ विकास समितिले सार्वजनिक भनेको र म पुनरावेदकको स्व. बाबुले निजी हक भोगको हो भनेकोमा सो विषयमा जग्गा खिचोला सार्वजनिक कायम मुद्दा चल्दा उक्त जग्गाहरू म पुनरावेदकको साबिक दर्ता तिरो हक भोगको भएकोले सार्वजनिक नभएको भनी सप्तरी जिल्ला अदालत र यसै पुनरावेदन अदालतसमेतबाट फैसला भएको\nछ । यसै सम्मानित अदालतसमेतबाट अघि नै निराकरण गरिएको विषयमा पुनः फिराद लिई अघिको फैसला बदर गर्ने गरी भएको सुरूको फैसला कानूनी त्रुटिपूर्ण छ । उल्लिखित जग्गाहरू दर्तावाला व्यक्तिबाट विभिन्न व्यक्तिहरूले रजिस्ट्रेसन पारित गरी लिएको र सो लिखत बदर गरिपाउँ भनी विपक्षीहरूको उजुर नपरेको एवं अदालतबाट भएको नाप नक्सासमेतबाट जग्गा सार्वजनिक प्रकृतिको नदेखिई निजी देखिएको अवस्थामा प्रमाणहरूको समुचित मूल्याङ्कन नगरी भएको सुरू सप्तरी जिल्ला अदालतको मिति २०६०।२।२५ को फैसला बदर गरी इन्साफ गरिपाउँ भन्ने प्रतिवादीको पुनरावेदन अदालत राजविराजमा परेको पुनरावेदन पत्र ।\nवादी दाबीको कि.नं. १४३ र कि.नं. ७६ का जग्गाहरू सार्वजनिक कायम गरिपाउँ भनी पातो गा.वि.स. को कार्यालय वादी भई चलेको मुद्दामा सार्वजनिक नभई निजी हकको ठहर गरी भएको फैसला अन्तिम भइरहेकोमा अ.बं. ८५ नं. को प्रतिकूल सप्तरी जिल्ला अदालतको मिति २०५६।१।१३ र पुनरावेदन अदालत राजविराजको मिति २०५७।३।२१ को फैसला बदर गर्ने गरी सुरूले गरेको निर्णय फरक पर्न सक्ने देखिँदा अ.बं. २०२ नं. तथा पुनरावेदन अदालत नियमावली, २०४८ को नियम ४७ बमोजिम विपक्षी झिकाई नियमानुसार पेस गर्नु भन्ने पुनरावेदन अदालत राजविराजको मिति २०६०।११।१० को आदेश ।\nदाबीको कि.नं. १४३ र ७६ को जग्गा कसैको निजी नभई सार्वजनिक सडक बाटो र गढा भएबाट यस्तो जग्गा निजी हो भनी लिएको पुनरावेदन जिकिर झुठ्ठा हो । प्रस्तुत मुद्दामा विपक्षी झिकाउँदा अ.बं. ८५ नं. प्रतिकूल भयो भनी लिएको आधार प्रस्तुत मुद्दामा आकर्षित हुने अवस्था छैन । विपक्षी प्रतिवादीहरू एक आपसमा मिली सही सत्य तथ्य प्रमाण गुम गरी पुनरावेदकको हकै नभएको जग्गा हक कायम हुने ठहर्‍याएको फैसला बदर गर्ने गरी भएको सुरू फैसला मिलेकै हुँदा सदर कायमै गरिपाउँ भन्ने प्रत्यर्थी वादीले पुनरावेदन अदालत राजविराजमा पेस गरेको लिखित प्रतिवाद ।\nसार्वजनिक रूपमा रहेको जग्गाको हैसियत परिवर्तन भएमा मात्र सार्वजनिक रूपमा परिणत गर्ने गरी दाबी लिई आउनुपर्नेमा आशंकाको स्थितिमा सार्वजनिक कायम गरिपाउँ भन्ने दाबीको आधारमा हक बेहकसम्बन्धी प्रश्न उठेको भनी मालपोत कार्यालयबाट निर्णय भएको विषय नै मालपोत ऐन, २०३४ को दफा ७(२) को प्रतिकूल भएको र कानूनसम्मत रूपमा अवलम्बन नगरिएको प्रक्रियाको आधारमा भएको जिल्ला अदालत र पुनरावेदन अदालतको फैसला कायम हुन सक्ने देखिएन । सुरू जिल्ला अदालतले मिति २०६०।२।२५ मा गरेको फैसला मिलेको देखिँदा सदर हुने ठहर्छ भन्ने पुनरावेदन अदालत राजविराजको मिति २०६२।५।२६ को फैसला ।\nपुनरावेदन अदालतको फैसलामा चित्त\nबुझेन । विवादित जग्गा मेरो बाबु बृजलालको नाम दर्ताको जग्गा हो । साबिक नापीमा भोलावतीको नाममा नम्बरी रही निजबाट चित्ररेखा, कपुरवती हुँदै कपुरवतीबाट बृजलालको नाममा आएको जग्गा हो । सर्भे नापीमा दर्ता छुट भएकाले म्यादभित्रै दर्ता गराउन मालपोत कार्यालयमा निवेदन गरेकोमा मालपोत कार्यालयले हक कायम गरी आउनु भनी सुनाएपछि जिल्ला अदालतमा मेरो बाबुको हक कायमको फिराद परेको थियो । सम्पूर्ण प्रमाण बुझी जिल्ला अदालतले हक कायम हुने गरी फैसला गरी अन्तिम भएर रहेको थियो । सो फैसलाबमोजिम मालपोत कार्यालयबाट जग्गा दर्ता भई पुर्जासमेत दिइसकेपछि तिस पैंतिसजनालाई बिक्री गरी घरबाससमेत गरी आएका छन् । एकपटक निरूपण भइसकेको विवादमा पुनः मुद्दा गर्ने हकदैया अ.बं. ८५ नं. अनुसार कसैलाई प्राप्त हुँदैन । यसरी पटकपटक मुद्दा परी बाबुको नम्बरी भनी विवादको निपटारा भई जग्गाधनी प्रमाणपुर्जा बनी विभिन्न व्यक्तिलाई बिक्री गरी निजहरूले घर बनाई बसी आएको जग्गालाई सार्वजनिक भनी गरेको सप्तरी जिल्ला अदालत र पुनरावेदन अदालतको फैसला त्रुटिपूर्ण हुँदा मुद्दा दोहोर्‍याउने निस्सा प्रदान गरी उक्त फैसला उल्टी गरिपाउँ भन्ने प्रतिवादीको यस अदालतमा परेको निवेदन पत्र ।\nलगाउको मुद्दाहरूमा दोहोरो पुनरावेदन परिरहेको देखिएको र प्रस्तुत मुद्दा उक्त मुद्दाहरूको अन्तरप्रभावी देखिँदा यसमा न्याय प्रशासन ऐन, २०४८ को दफा १२(१) को खण्ड (क) बमोजिम मुद्दा दोहोर्‍याई हेर्ने निस्सा प्रदान गरिएको छ भन्ने यस अदालतको मिति २०६७।५।२७ को आदेश ।\nयसमा दाबीको कि.नं. १४३ को जग्गा नापी हुँदा बाटो भनी जनिई नापी भएको भन्ने फिल्डबुकबाट देखिएको र उक्त जग्गा २०४९।९।६ को मालपोत कार्यालयको निर्णयबमोजिम सरकारको नाममा कायम भएको भनी सोही फिल्डबुकको कैफियतमा जनिएको देखिएकोले सोबमोजिम कि.नं. १४३ सरकारका नाउँमा यथावत् कायम छ वा मालपोत कार्यालय सप्तरीको निर्णयले बदर भएको छ वा छैन र हाल सो जग्गाको कानूनी हैसियत के कस्तो छ सो सम्बन्धमा यथार्थ जानकारी पठाउनु भनी मालपोत कार्यालय, सप्तरीलाई लेखी जवाफ लिनू । साथै ७ नं. छानबिनको क्रममा हदबन्दीभन्दा बढी भएको जग्गा सम्बन्धमा पुनरावेदक बृजलाल चौधरीले भूमिसुधार कार्यालयमा लिखित स्पष्टीकरण पेस गर्दा पेस भएको विवरणमध्ये ज.वि. ९–१५–४ जग्गा आफ्नो नभई सार्वजनिक गौचरण जग्गा रहेको र मैले निजी भनी दाबी नगर्ने हुँदा सो जग्गा सार्वजनिक कायम गरिपाउँ भन्ने उल्लेख गरी सोहीबमोजिम भूमिसुधार अधिकारीबाट २०२७।१०।१६ मा निर्णय भएको भन्ने उक्त प्रमाण निमित्त साथै रहेको मिसिलबाट देखिँदा त्यसरी सार्वजनिक भनी छाडेको साबिक कुन कित्ता नम्बरको जग्गा भई हाल कति नम्बरमा कायम रहेको छ सो सम्बन्धमा तथ्य कुरा खुलाई अ.बं. १३३ नं. बमोजिम पुनरावेदक शोभाकान्त चौधरीबाट कागज गराई पेस गर्नु भन्ने यस अदालतको मिति २०६७।११।२ को आदेश ।\n७ नं. फाँटवारीअनुसार चानचुन २९ बिगाहा जग्गा भएकोमा हदबन्दीभन्दा बढी जग्गा देखिएकोले सोमध्ये चानचुन ९ बिगाहा जग्गा आफ्नै गाईवस्तुको चरणको लागि राखेकोमा सर्भे नापी हुँदा हदबन्दीभन्दा पनि घटी भयो । जसले गर्दा गौचरणसमेतको जग्गा हदबन्दीभित्र पर्‍यो । तत्काल गौचरणको लागि राखिएको जग्गा साबिक कि.नं. ११३६, ११५५, २२४४, २२४०, १०४९ आदि भएकोमा सोमध्ये धेरै जग्गा खोला धारभित्र परी हाल पनि खोलामा नै रहेको छ । सो खोलाबाहेक बाँकी रहेको सो कि.नं. १४३ को जग्गा मालपोत कार्यालय सप्तरीको मिति २०५७।४।१२ को निर्णयबमोजिम बृजलाल चौधरीको हकभोग कायम हुन गएको र बृजलालको मृत्युपछि निजको श्रीमती नुनुवती चौधरीको नाउँमा दा.खा. भई सोबाट निजको छोरा शोभाकान्त चौधरीको नाउँमा नामसारी दर्ता कायम भएको र निज शोभाकान्त चौधरीले सोमध्ये धेरै जग्गा बिक्रीसमेत गरेका छन् भन्ने पुनरावेदक वारेस वेदनाथ भण्डारीले अ.बं. १३३ नं. बमोजिम गरेको कागज ।\nयस अदालतको मिति २०६७।११।२ को आदेशबमोजिम मालपोत कार्यालयको मिति २०६७।११।२५ को जवाफमा कि.नं. १४३ को जग्गा सार्वजनिक बाटो भनी फिल्डबुकमा जनिएको र सरकारका नाउँमा रहेको जग्गा विभिन्न व्यक्तिको नाउँमा दर्ता भएको भन्ने जवाफ प्राप्त भएको देखिन्छ । तर कुन व्यक्तिको नाउँमा कुन मितिको निर्णयबाट र के आधारमा दर्ता भएको सो खुलेको नदेखिई उक्त कि.नं. १४३ को जग्गा दोहोरो दर्ता रहेको भन्नेसमेत जनिएको देखिएकाले उक्त कि.नं. १४३ को जग्गाहरू कहिले, कुन मितिमा के कसको लिखतको आधारमा कुन व्यक्तिको नाउँमा जग्गा दर्ता भएको हो, सो सम्बन्धमा स्पष्ट जवाफ र विभिन्न व्यक्तिका नाउँमा दर्ता भएको निर्णयसहितको फायल मालपोत कार्यालय सप्तरीबाट\nझिकाउनू । साथै उक्त निर्णयबमोजिम विभिन्न व्यक्तिको नाममा कित्ताकाट भएको प्लट रजिस्टर उतारको प्रतिलिपि नापी शाखा सप्तरीबाट झिकाउनु भन्ने यस अदालतको मिति २०६८।६।१ को आदेश ।\nअदालतको अन्तिम फैसलाबाट विवादको निरूपण भइसकेपछि मालपोत कार्यालयको २०५७।४।१२ को निर्णयअनुसार कि.नं. १४३ को जग्गामध्ये कित्ताकाट भई कि.नं. ६७०, ६७१ र कि.नं. ५४७ जग्गासम्मलाई सडकको जग्गा कायम गरिएको र बाँकी जग्गा नुनुवती र रमानन्द चौधरीको नाममा दर्ता भएको भन्ने मालपोत कार्यालयको पत्रसमेतबाट देखिएको र उक्त जग्गा दर्ता सार्वजनिक नभई निजी जग्गा रहेकोले सो कि.नं. १४३ र ७६ को पूरै जग्गा सार्वजनिक कायम गरेको सप्तरी जिल्ला अदालतको २०६०।२।२५ को फैसला र उक्त फैसला सदर गरेको पुनरावेदन अदालत राजविराजको २०६२।५।२६ को फैसला सो हदसम्म मिलेको नदेखिँदा केही उल्टी भई कि.नं. १४३ मध्ये कित्ताकाट भई कायम हुन आएको कि.नं. ६७०, ६७१ र ५४७ मा सडकको जग्गासम्म सार्वजनिक भई बाँकी जग्गाको हकमा सप्तरी जिल्ला अदालतको २०५६।१।१३ र पुनरावेदन अदालत राजविराजको ०५७।३।२१ को फैसला कायम रहने गरी सोको हकमा वादी दाबी नपुग्ने ठहर्छ भन्ने बेहोराको यस अदालत संयुक्त इजलासबाट मिति २०६८।१२।२९ मा भएको फैसला ।\nप्रस्तुत मुद्दामा विवादको विषय सप्तरी जिल्ला पातो गा.वि.स. वडा नं. १(ख) कि.नं. १४३ क्षेत्रफल ३-१५-१२, ऐ.ऐ. वडा नं. २ को कि.न. १८२ को ०-७-८, कि.नं. २०४ को ०-७-७, कि.नं. १३४ को २-०-१९, कि.नं. ११६ को १-११-१३, वडा नं. ४क को कि.नं. ४३ को ०-१३-६ र ऐ.ऐ. ५(क) कि.नं. ७६ को क्षेत्रफल ०-८-१११/२ जग्गा हो । उक्त कि.नं. हरूमध्ये कि.नं. १४३ को जग्गा नापीको अवस्थामा नै बाटो सडक भई नापी भएको थियो । सोही कि.नं. १४३ को सार्वजनिक सडक जग्गालाई र अन्य कि.नं. का जग्गाहरू सार्वजनिक रूपमा राजाजी दिल्वार स्थान स्थापना गरी मन्दिरसमेत निर्माण भई देवस्थलको रूपमा रहेको छ । सार्वजनिक रूपमा उपभोग गर्दै आएको उक्त जग्गाहरूसमेत निजी नाममा दर्ता गराउन प्रतिवादीहरूले मिलेमतो गरी छुट दर्ता गराइपाउँ भनी प्रतिवादीमध्ये बृजलालले मालपोत कार्यालय सप्तरीमा मुद्दा दायर गरी निजी कायम भएको हो ।\nनापीकै अवस्थामा सार्वजनिक बाटो कायम भएको जग्गा मालपोत कार्यालयको मिति २०४९/९/६ को निर्णयसमेतले तत्कालीन श्री ५ को सरकार (हाल नेपाल सरकार) को नाममा दर्ता भएको जग्गालाई व्यक्ति व्यक्तिबिच हकबेहकमा मुद्दा गरी हारजित गरी सोही फैसलाको आधारमा सरकारको नाममा दर्ता कायम रहेको जग्गालाई अन्यथा गर्न मिल्छ मिल्दैन भन्ने निर्णयको विषय समावेश छ भने सरकारको नाममा दर्ता गर्ने निर्णय भई सो दर्ता यथावत् भइरहेको विषयलाई पछि बिचबिचमा मुद्दा गरी दर्तावाला नेपाल सरकार (तत्कालीन श्री ५ को सरकार) लाई बुझ्दै नबुझी भएको फैसलाको आधारमा मा.पो.का. ले अन्यको नाममा दर्ता गर्न मिल्ने नमिल्ने भन्नेसमेत विषय समावेश रहेको प्रस्तुत विषयमा सर्वोच्च अदालतले मिति २०६८।१२।२९ मा फैसला गर्दा उक्त तथ्यहरूमा ध्यान नै नदिई उक्त सार्वजनिक जग्गाहरूलाई निजी जग्गा कायम गरेको छ ।\nएकचोटि सार्वजनिक सडक भई नापी भएको र सोलाई तत्कालीन श्री ५ को सरकारको नाममा बाटोसमेत जनिई दर्ता भई सार्वजनिक कायम भएको जग्गालाई विपक्षीहरूको आपसी मिलेमतोबाट फैसला हार जित गरी सडकमध्येबाट कित्ताकाट गराई जग्गा छुट्याउन मिल्ने हुँदैन । त्यसमा पनि सार्वजनिक कायम भई सरकारको नामको दर्ता यथावत् रहेको अवस्थामा सो बदर नभएसम्म अन्यथा गर्न मिल्दैन । सार्वजनिक सडक भनी तत्कालीन श्री ५ को सरकारको नाममा दर्ता भइसकेको जग्गालाई अन्य कसैले दर्ता गराएको खण्डमा मालपोत ऐन, २०३४ को दफा २४(२) ले स्वतः बदर हुने व्यवस्था गरेको छ । विपक्षीको स्वत: बदर भागी दर्तालाई मान्यता दिन विपक्षीको दर्ताको क्षेत्रफल र जग्गा राख्ने छोड्ने गरेको विषयमा विपक्षी तर्फबाट निजले छोडेको जग्गा खोलामा परिसकेको भन्ने कागज गरेको र सडकको खण्ड जोड्दासमेत हदबन्दी ननाघेको भन्ने जस्ता कुरा उठाई सार्वजनिक सडकलाई खण्डीकृत गरी गरिएको फैसला सार्वजनिक जग्गा विषयमा सम्मानित सर्वोच्च अदालतबाट हेडम्बराज पराजुली विरूद्ध तारानाथ गौतमसमेत भएको (ने.का.प. २०५४, अङ्क १२, नि.नं. ६४७९), मुक्तिनाथ लम्साल विरूद्ध मन्त्रिपरिषद् सचिवालयसमेत भएको (ने.का.प. २०६७, अङ्क ३, नि.नं. ८३३३), नरोत्तम राणा विरूद्ध नेपाल सरकार मन्त्रिपरिषद्समेत भएको (ने.का.प. २०६६, अङ्क १२, नि.नं. ८२८०) समेतका मुद्दामा प्रतिपादित सिद्धान्तहरूविपरीत भएकोले उक्त फैसला न्याय प्रशासन ऐन, २०४८ को दफा ११(१) को खण्ड (ख) बमोजिम मुद्दा पुनरावलोकन गरिपाउँ भन्ने वादी सफिद अहमद मियाँको यस अदालतमा परेको निवेदन ।\nयसमा कि.नं. १४३ को जग्गा सुरूमा सार्वजनिक बाटो जनिई नापी भई मालपोत कार्यालयका निर्णयबाट तत्कालीन श्री ५ को सरकारको नाममा दर्ता कायम रहेको देखिन्छ । उक्त निर्णय कहीँकतैबाट बदर भएको देखिँदैन । नेपाल सरकारको नाममा भएको यस प्रकारको जग्गा कोही कसैले दर्ता गराएको खण्डमा मालपोत ऐन, २०३४ को दफा २४(२) बमोजिम त्यस्तो दर्ता स्वतः बदर हुने कानूनी व्यवस्था रहेको\nदेखिन्छ । प्रतिवादीमध्येका बृजलालले विवादित जग्गा सार्वजनिक गौचर हो भनी भूमिसुधार कार्यालय सप्तरीमा बयान कागजसमेत गरिरहेको अवस्थामा उक्त कि.नं. १४३ बाट कित्ताकाट भई कायम भएको कि.नं. ६७०, ६७१ र ५४७ का जग्गा मात्र सार्वजनिक कायम हुने र अन्य कित्ताको हकमा हालका दर्तावाला व्यक्तिहरूलाई प्रतिवादी नबनाएको भन्ने आधारमा निजहरूको नामको दर्ता यथावत् कायम हुने गरी यस अदालतको संयुक्त इजलासबाट मिति २०६८।१२।२९ मा भएको फैसलामा मालपोत ऐन, २०३४ को दफा २४(२) को त्रुटि देखिनुका साथै ने.का.प. २०६६, अङ्क १२, नि.नं.८२८०, पृष्ठ १९८७ मा प्रतिपादित सिद्धान्तसमेतको विपरीत देखिँदा न्याय प्रशासन ऐन, २०४८ को दफा ११(१) को खण्ड (ख) बमोजिम पुनरावलोकन गरी हेर्ने निस्सा प्रदान गरी दिएको छ । कानूनबमोजिम गर्नु भन्ने यस अदालतको मिति २०७२।८।४ को आदेश ।\nयसमा साबिक कि.नं. १४३ र ७६ बाट कित्ताकाट भई सोमध्ये कि.नं. ६७०, ६७१ र ५४७ का जग्गाहरूमा सार्वजनिक बाटो कायम भएको र बाँकी जग्गाहरू के कुन कित्ता नं. मा कित्ताकाट भएका छन्, कित्ताकाट भएका जग्गाहरू हाल के कसको नाउँमा दर्ता रहेको छ निवेदकबाट खुलाउन लगाई सम्बन्धित व्यक्तिहरूलाई झिकाई लगाउका मुद्दाहरूसमेत साथै राखी नियमानुसार इजलाससमक्ष पेस गर्नु भन्ने यस अदालतबाट मिति २०७५।७।१५ मा भएको आदेशानुसार पुनरावेदक/वादीको तर्फबाट खुलाएको विवरणअनुसारका व्यक्तिका नाममा यस अदालतबाट ७ दिनको म्याद सूचना जारी भएको देखियो ।\nयसमा जिल्ला सप्तरी साबिक पातो गा.वि.स. वडा नं. १(ख) कि.नं. १४३ ऐ. वडा नं. ५(क) कि.नं. ७६ को जग्गाको प्रस्तुत मुद्दाहरू चलेपछि नाप नक्सा भएको नदेखिँदा वर्तमान अवस्था के छ हेर्न आवश्यक देखियो । तसर्थ, साबिक वादी बृजलाल चौधरी र प्रतिवादी गा.वि.स. कार्यालय पातो सप्तरी भएको (२०५४ सालको सा.दे.नं. २८०१/२७७) को हक कायम मुद्दामा मिति २०५५।११।२५ को नक्सा र सर्भे नक्सालाई समेत आधार गरी विद्यमान भौतिक संरचनासहित साँध सिमानाको जग्गा देखिने गरी र विवादित जग्गाहरूको लम्बाइ, चौडाइ र क्षेत्रफल खुल्ने गरी वादी प्रतिवादीहरूको नक्सा जिरहसमेत राखी देवानी कार्यविधि संहिता, २०७४ को दफा १७७ बमोजिम जिल्ला अदालत सप्तरीमार्फत नाप नक्सा गराउनु, साथै कि.नं. १४३ र कि.नं. ७६ को प्लट रजिस्ट्ररसमेत झिकाई सो कार्य समाप्त भएपछि नियमानुसार पेस गर्नु भन्ने यस अदालतको मिति २०७६।६।२ को आदेश ।\nयस अदालतको मिति २०७६/६/२ को आदेशानुसार सप्तरी जिल्ला अदालतमार्फत विवादित कि.नं. १४३ र ७६ का जग्गाको मिति २०७६/१०/२५ मा नाप नक्सा मुचुल्का भई मिसिल सामेल रहेको देखियो ।\nठहर खण्ड\nनियमबमोजिम दैनिक पेसी सूचीमा चढी यस इजलाससमक्ष पेस हुन आएको प्रस्तुत मुद्दामा पुनरावलोकनकर्ता / वादीका तर्फबाट उपस्थित विद्वान् वरिष्ठ अधिवक्ताद्वय श्री अविनाशकुमार प्याकुरेल र श्री सतिषकृष्ण खरेलले सार्वजनिक कायम हुनुपर्ने विवादित कि.नं. १४३ तथा ७६ समेतका फिराद दाबीका जग्गामध्ये कि.नं. १४३ र ७६ का जग्गाको फिल्डबुकमा सार्वजनिक बाटो, गड्डा भनी पर्ती जनिएको छ । यसका साथै प्रतिवादीका बाबु तत्कालीन जग्गाधनी बृजलालले उक्त जग्गा सार्वजनिक हुन् भनी भूमिसुधार कार्यालयमा कागज गरी स्वीकार गरेको अवस्था छ । पछि सोही जग्गा छुट जग्गा दर्ता गरिपाउँ भनी मालपोत कार्यालय सप्तरीमा निवेदन दिएकोमा मालपोत कार्यालयले विवादको विषयवस्तुको विश्लेषण नगरी हक बेहक छुट्याई ल्याउनु भनी निर्णय सुनाएका आधारमा अदालतमा मुद्दा गरी उक्त जग्गा निजी कायम हुने ठहरी जिल्ला अदालतबाट भएको फैसला पुनरावेदन अदालत राजविराजबाट समेत सदर हुने ठहरी फैसला भएको थियो । प्रतिवादीका बाबु बृजलालले छुट जग्गा दर्ता गरिपाउँ भनी निवेदन दिएको आधारमा उक्त जग्गा निजका नाममा कायम हुने ठहरी भएका फैसला त्रुटिपूर्ण छन् । निजले नापीका समयमा अन्य जग्गा नापी गराएको देखिन्छ । केही जग्गा नापी हुने र केही जग्गा नापी हुन छुट हुने हुँदैन । यसरी नापी हुन छुट हुनुको कुनै कारणसमेत निजले उल्लेख गर्न सकेको\nदेखिँदैन । आफैँले हदबन्दीभन्दा बढी भएको जग्गा सार्वजनिक हुने भनी स्वीकार गरी सो जग्गा मेरो होइन, सार्वजनिक गौचरण हो भनी आधिकारिक निकायमा कागज गरेको र सोही आधारमा नेपाल सरकारको नाममा कायम भइसकेको अवस्थामा छुट जग्गा दर्ता कायम गरिपाउँ भन्ने दाबीका आधारमा निज प्रतिवादीका नाममा कायम हुने ठहरी सुरू सप्तरी जिल्ला अदालतबाट मिति २०५६।०१।१३ मा र पुनरावेदन अदालत राजविराजबाट मिति २०५७।०३।२१ मा भएका फैसला बदर हुनुपर्नेमा उक्त फैसला बदर हुने ठहर्‍याई सप्तरी जिल्ला अदालतबाट भएको फैसला उल्टी हुने र सार्वजनिक बाटो कायम भएका कि.नं. ६७०, ६७१ र ५४७ बाहेकका जग्गा निज प्रतिवादी शोभाकान्त चौधरीका नाममा कायम हुने ठहर गरी यस अदालतको संयुक्त इजलासबाट भएको फैसला उल्टी गरी फिराद दाबीअनुसार दाबीका जग्गा सार्वजनिक कायम गरिपाउँ भनी गर्नुभएको बहस सुनियो ।\nप्रत्यर्थी / प्रतिवादी शोभाकान्त चौधरीको तर्फबाट उपस्थित विद्वान् वरिष्ठ अधिवक्ताहरू श्री कृष्णप्रसाद भण्डारी, श्री हरिहर दाहाल, श्री महादेवप्रसाद यादव र श्री सुरेन्द्रकुमार खड्काले २००४ सालको सर्पट नापी बदर भएको छैन । शोभाकान्तका बाबु बृजलालले हदबन्दीभन्दा जग्गा बढी भए गौचर राख्ने भनी कागज गर्नुपर्ने भएकोले उक्त कागज गरिएको हो । जग्गा हदबन्दीभन्दा बढी भएको छैन । उक्त जग्गा गौचर होइन । सोही जग्गामध्ये केही क्षेत्रफलमा मन्दिर र प्रहरी कार्यालय निर्माण भएका छन् । गौचर भए त्यस्ता संरचना निर्माण हुने थिएनन् । सो जग्गा दर्ता कायम भई जग्गाधनी प्रमाण पुर्जा बनेपछि तह तह बिक्री भई बस्ती नै बसिसकेको छ । गौचर छाड्ने भनेको जग्गा विवादित जग्गा नभई उक्त जग्गा हाल खोला बगरमा परिणत भएको छ । विवादित जग्गाको २०२२ सालमा ७ नं. फाँटवारी भरिएको छ । उक्त कि.नं. १४३ र ७६ लगायतका जग्गा साबिकदेखिका नम्बरी जग्गा हुन् । नापी हुँदा फिल्डबुकमा पर्ती जनिएको आधारमा मात्र सार्वजनिक कायम गर्न नमिल्ने भनी ने.का.प. २०५९, अङ्क ३, नि.नं. ७०७७ मा सिद्धान्त प्रतिपादन भएको छ । नापी हुन छुट भएकोसम्म हो । नापी हुन छुट भएको कारण छुट जग्गा दर्ता गरिपाउँ भनी निवेदन दिएकोमा हक कायम गरी ल्याउनु भनी मालपोत कार्यालयले निर्णय गरेका कारण अदालतमा मुद्दा परी हक कायम हुने ठहरी सुरू अदालतबाट भएको फैसला पुनरावेदन तहबाट सदर हुने ठहरी फैसला भई उक्त फैसला अन्तिम भई बसेको छ । विवादित जग्गा कित्ताकाट भई बाटो कायम भएका जग्गासम्म सार्वजनिक कायम हुने भनी यस अदालतको संयुक्त इजलासबाट भएको फैसला मनासिब भएकोले सदर होस् भनी गर्नुभएको बहससमेत सुनियो ।\nत्यसैगरी नेपाल सरकारको तर्फबाट उपस्थित विद्वान् उपन्यायाधिवक्ता श्री वुद्धिलाल श्रेष्ठले मालपोत ऐन, २०३४ को दफा २४ ले सरकारी/सार्वजनिक जग्गा व्यक्तिले दर्ता गरे स्वतः बदर हुने व्यवस्था गरेको छ । विवादित जग्गाको स्रोत नै वैध छैन । उक्त जग्गा गौचर कायम गर्ने भनी स्वीकार गरेको अवस्था छ । हदबन्दीको जग्गा नपुगेको भनी जिकिर लिए पनि जग्गा के कति नपुगेको भनी खुलाउन सकेको छैन । छुट जग्गा दर्ता गरिपाउँ भनी दाबी लिनेले दर्ता हुन छुट हुनुको कारण खुलाउनुपर्ने भनी ने.का.प. २०७६, अङ्क ५, नि.नं. १०२५८ मा सिद्धान्त प्रतिपादन भएको छ । यस आधारमा वादी दाबीबमोजिमका जग्गा सार्वजनिक कायम हुनुपर्ने हो भनी गर्नुभएको बहससमेत सुनियो ।\nउपर्युक्तानुसारको दुवै पक्षको तर्फबाट प्रस्तुत भएको बहस सुनी प्रस्तुत मुद्दा र लगाउको रूपमा साथै पेस भएका मुद्दाका मिसिल एवं प्रमाण स्वरूप पेस भएका मिसिलसमेत अध्ययन गरी हेर्दा सुरू सप्तरी जिल्ला अदालतको फैसला सदर गर्ने गरी पुनरावेदन अदालत राजविराजबाट भएको फैसला केही उल्टी हुने ठहर्‍याई यस अदालतको संयुक्त इजलासबाट मिति २०६८।१२।२९ मा भएको फैसला मिलेको छ,\nछैन ? पुनरावलोकनकर्ता वादीको पुनरावलोकन गरिपाउँ भन्ने निवेदन जिकिर पुग्न सक्छ\nसक्दैन ? सोही सम्बन्धमा निर्णय दिनुपर्ने देखिन आयो ।\nयसमा सप्तरी जिल्ला पातो गा.वि.स. वडा नं. १ (ख) कि.नं. १४३ को ज.वि. ३–१५–१२, वडा नं. २ को कि.नं. १८२ को ०–७–८, कि.नं. २०४ को ०–७–७, कि.नं. १३४ को २–०–१९, कि.नं. ११६ को २–११–१३, वडा नं. ४(क) को कि.नं. ४३ को ०–१३–६ र वडा नं. ५(क) कि.नं. ७६ को ज.वि. ०–८–१११/२ समेतका जग्गा नापी क्षेत्रीय किताबमा बाटो खोला गढा ऐलानी पर्ती जनिएको कोही कसैको हक भोग स्वामित्वमा नरहेको सार्वजनिक जग्गा हो । उक्त जग्गा प्रतिवादीहरूले आपसमा मिलेमतो गरी बृजलाल चौधरीले आफ्नो नाममा छुट जग्गा दर्ता गराइपाउँ भनी मालपोत कार्यालयमा निवेदन दिई मालपोत कार्यालयबाट हक कायम गराई ल्याउनु भनी निर्णय सुनाएकोमा निज बृजलालले सप्तरी जिल्ला अदालतमा मुद्दा दायर गरी सप्तरी जिल्ला अदालतबाट सार्वजनिक कायम नहुने भनी मिति २०५६।१।१३ मा फैसला भएउपर पुनरावेदन अदालत राजविराजबाट समेत उक्त फैसला सदर हुने ठहरी मिति २०५७।३।२१ मा भएको फैसला बदर गरी वादी दाबी एवं फिल्डबुकबमोजिम उक्त जग्गा सार्वजनिक कायम गरिपाउँ भन्ने फिराद दाबी रहेको देखियो । प्रतिवादीमध्येका बृजलालका छोरा शोभाकान्त चौधरीले उक्त जग्गामध्ये कि.नं. १४३ र ७६ का जग्गा बृजलालको हक भोगका जग्गा भएको र जग्गा नापी हुँदाका बखत निज बृजलाल गाउँ घरमा नभएका कारण नापी क्षेत्रीय किताबमा बाटो गढा लेखी दर्ता नगरिदिएको हो । वादी दाबीबमोजिम फैसला बदर हुनुपर्ने होइन भन्ने बेहोरा उल्लेख गरेको देखियो । सुरू सप्तरी जिल्ला अदालतबाट बृजलाल आफैँले भूमिसुधार कार्यालय सप्तरीमा विवादित जग्गा सार्वजनिक गौचर हो भनी ७ नं. फाँटवारी भरी बयानसमेत गरेको आधारमा भूमिसुधार अधिकारीबाट सार्वजनिक गौचर राख्ने निर्णय भइसकेको अवस्थामा सो कुरालाई गुपचुप राखी नालेस गरेको आधारमा हक कायम हुने ठहरी फैसला भएको देखिँदा उक्त फैसलाहरू बदर भई दर्तासमेत बदर हुने ठहर्छ भनी फैसला भएको रहेछ । सो फैसलाउपर प्रतिवादीको पुनरावेदन परी पुनरावेदन अदालत राजविराजबाट सुरू अदालतको फैसला सदर हुने ठहरी फैसला भएको र सो फैसलाउपर प्रतिवादीको तर्फबाट यस अदालतमा मुद्दा दोहोर्‍याई हेरिपाउँ भन्ने निवेदन परी मुद्दा दोहोर्‍याई हेर्ने अनुमति प्रदान भई संयुक्त इजलासमा पेस हुँदा सुरू र पुनरावेदन अदालतको फैसला केही उल्टी भई कि.नं. १४३ को जग्गा कित्ताकाट भई कायम भएका कित्तामध्ये कि.नं. ६७०, ६७१ र ५४७ का जग्गामा बाटो कायम भएकोले उक्त कि.नं. का जग्गा सार्वजनिक कायम हुने र बाँकी जग्गाको हकमा वादी दाबी पुग्न नसक्ने ठहरी मिति २०६८।१२।२९ मा भएको फैसला पुनरावलोकन गरी हेरिपाउँ भनी वादीको तर्फबाट निवेदन परी मुद्दा पुनरावलोकन गरी हेर्ने अनुमति प्रदान भई यस इजलाससमक्ष पेस हुन आएको देखियो ।\n२. निर्णयतर्फ विचार गर्दा मुख्यतः विवादित कि.नं. १४३ र ७६ का जग्गा सार्वजनिक जग्गा भएकोमा प्रतिवादीले आपसमा मिलेमतो गरी आफ्नो नाममा दर्ता गराउने गरी फैसला भएकोले उक्त कि.नं. १४३ र ७६ का जग्गा प्रतिवादी शोभाकान्त चौधरीका नाममा कायम हुने ठहरी सुरू सप्तरी जिल्ला अदालतबाट मिति २०५६।१।१३ मा र पुनरावेदन अदालत राजविराजबाट मिति २०५७।३।२१ मा भएका फैसला र सो फैसलाको आधारमा भएको दर्तासमेत बदर गरी उक्त जग्गा सार्वजनिक कायम गरिपाउँ भन्ने दाबी रहेको देखिन्छ । विवादित सप्तरी जिल्ला पातो गा.वि.स. वडा नं. १ख. कि.नं. १४३ को जग्गाको फिल्डबुकमा जोताहाको नाम, थर, वतनमा बाटो जनिएको, जग्गाधनीको नाम थर वतनमा खाली रहेको र विरह महलमा बाटो जनिएको छ । त्यसैगरी ऐ. वडा नं. ५क. कि.नं. ७६ को जग्गाको जोताहाको नाम थर, वतनमा गढा जनिएको, जग्गाधनीको नाम थर वतनमा खाली रहेको, विरह महलमा गढा जनिएको र कैफियतमा यो जग्गा ऐलानी हो भनी उल्लेख भएको देखिन्छ । वादी दाबीको उक्त जग्गा २०२७ सालमा सर्भे नापी हुँदा साबिक कि.नं. १०४९ र १०३८ बाट कि.नं. १४३ र साबिक कि.नं. ११५५ बाट कि.नं. ७६ कायम भएको भन्ने देखिन्छ । उक्त जग्गाका तत्कालीन जग्गाधनी बृजलालले २०२२ सालमा गाउँ पञ्चायतमार्फत भूमिसुधार कार्यालय सप्तरीमा ७ नं. फाँटवारी भरेको र फाँटवारीमा उक्त साबिक कि.नं. १०४९, १०३८ र ११५५ का जग्गाहरूसमेत उल्लेख गरी सो ७ नं. फाँटवारीको कैफियत महलमा जम्मा क्षेत्रफल २९-३-२ मध्ये हदबन्दीभन्दा बढी हुन आउने कि.नं. ११५५ र १०४९ लगायतबाट गौचर कायम गर्ने भन्ने बेहोरा लेखी हदबन्दीभन्दा बढी रहेको क्षेत्रफल ९-१५-४ जग्गा गौचरमा राख्न मन्जुर भई कागज गरेको देखिन्छ । त्यसैगरी निज बृजलालले २०२७ सालमा भूमिसुधार कार्यालयमा कागज गर्दा ७ नं. फाँटवारीमा पेस गरेको जग्गामध्ये १९-१८-८ जग्गा मात्र मेरो हो । बाँकी ९-१५-४ जग्गा मेरो होइन, गौचर\nहो । उक्त जग्गा सार्वजनिक गौचर जग्गा हो भन्ने बेहोरा खुलाई कागज गरेको देखिन्छ । यसरी निज बृजलालले गौचरण भनी उल्लेख गरेको जग्गामध्ये ९-१५-४ सम्म गौचरण हो, मेरो कुनै दाबी छैन र गर्ने पनि छैन भनी कागज गरिदिएको देखिँदा उक्त जग्गा अर्को आदेश नआएसम्म गौचरण कायम राख्न सम्बन्धित पञ्चायतमा लेखी पठाउने भनी मिति २०२७।१०।१६ मा भूमिसुधार कार्यालय, सप्तरीबाट निर्णय भएको देखियो ।\n३. यसबाट विवादित कि.नं. १४३ र ७६ का जग्गाहरू २०२७ सालमा नापी हुँदा बाटो तथा गढा जनिएको देखिएको, तत्कालीन जग्गाधनी बृजलालले हदबन्दीभन्दा बढी भएको जग्गा गौचर कायम गर्ने भनी विवादित कि.नं. १४३ र ७६ का जग्गाको साबिक कि.नं. उल्लेख गरी ७ नं. फाँटवारी भरी पेस गरी २०२७ सालमा विवादित जग्गासमेत ९-१५-४ सम्म गौचरण हो र मेरो कुनै दाबी छैन र गर्ने पनि छैन भनी कागज गरी स्वइच्छाले हकदाबी छाडी भूमिसुधार कार्यालयमा कागजसमेत गरिदिएको आधारमा भूमिसुधार कार्यालयबाट मिति २०२७।१०।१६ मा गौचर कायम राख्न सम्बन्धित गाउँ पञ्चायतमा लेखी पठाउने भनी निर्णय भएको देखिँदा उक्त कि.नं. १४३ र ७६ का जग्गामा नापीकै समयमा कोही कसैको नाउँमा दर्ता नभई सार्वजनिक स्वरूपमा दर्ता कायम रहेको तथ्यलाई निज बृजलालले पेस गरेको ७ नं. फाँटवारीको बेहोरा र निजले २०२७ सालमा भूमिसुधार कार्यालयमा गरेको कागज बेहोरासमेतले पुष्टि गरेको छ ।\n४. यसरी आफैँले उक्त जग्गा मेरो होइन, गौचर हो, मेरो कुनै दाबी छैन र गर्ने पनि छैन भनी हक छाडेको जग्गा निज बृजलालले आफैँ छुट जग्गा दर्ता गरी प्रमाण पुर्जा पाउँ भनी २०५० सालमा मालपोत कार्यालय सप्तरीमा निवेदन दिँदा उक्त जग्गा नाप नक्सा हुँदा आफू घरमा नभएकोले नापी हुन छुट भएको हो । उक्त जग्गा आफ्नो हकभोगको जग्गा हो भनी निवेदन दिएको देखियो । उक्त निवेदनउपर मालपोत कार्यालय सप्तरीबाट मिति २०५४।११।२९ मा हक कायम गराई ल्याएका बखत कानूनबमोजिम हुने भनी निर्णय भएको प्रमाण मिसिलबाट देखिन्छ । मालपोत कार्यालय सप्तरीको उक्त निर्णयबमोजिम प्रस्तुत मुद्दाका प्रतिवादी शोभाकान्त चौधरीका बाबु बृजलाल चौधरीले गा.वि.स. को कार्यालय पातो, सप्तरीलाई प्रतिवादी बनाई सप्तरी जिल्ला अदालतमा हक कायम मुद्दा दायर गरेकोमा वादी दाबीबमोजिम कि.नं. १४३ को ३-१५-१२ र कि.नं. ७६ को ०-८-१११/२ जग्गामा वादीको हक कायम भई वादीले दर्ता गराई लिन पाउने ठहरी मिति २०५६।१।१३ मा सप्तरी जिल्ला अदालतबाट फैसला भएको र सो फैसलाउपर पुनरावेदन परेकोमा पुनरावेदन अदालत राजविराजबाट मिति २०५७।३।२१ मा सुरू अदालतको फैसला सदर हुने ठहरी फैसला भएको आधारमा उक्त जग्गा दर्ता भएको देखियो ।\n५. उक्त कि.नं. १४३ र ७६ का जग्गा सार्वजनिक भएकोमा प्रतिवादीहरूले आपसमा मिलेमतो गरी बृजलालका नाममा कायम हुने गरी फैसला भएकोले उक्त फैसला र फैसलाका आधारमा भएका दर्तासमेत बदर गरी सार्वजनिक कायम गरिपाउँ भनी फैसला बदर मुद्दा दायर भई सुरू सप्तरी जिल्ला अदालतबाट मिति २०६०।२।२५ मा फैसला हुँदा वादी दाबीबमोजिम विवादित जग्गामा बृजलालको हक कायम हुने ठहरी सप्तरी जिल्ला अदालतबाट मिति २०५६।१।१३ मा भएको फैसला र सो फैसला सदर गर्ने गरी पुनरावेदन अदालत राजविराजबाट मिति २०५७।३।२१ मा भएको फैसला तथा उक्त फैसलाका आधारमा भएको दर्तासमेत बदर हुने ठहरी फैसला भएको रहेछ । उक्त फैसलाउपर पुनरावेदन परेकोमा पुनरावेदन अदालतबाट मिति २०६२।५।२६ मा सुरूको फैसला सदर हुने ठहरी भएको फैसलाउपर यस अदालतमा मुद्दा दोहोर्‍याई हेरिपाउँ भनी निवेदन परी पुनरावेदन अदालतको फैसला केही उल्टी भई कि.नं. १४३ को जग्गा कित्ताकाट भई बाटो कायम भएका कि.नं. ६७०, ६७१ र ५४७ का जग्गा सार्वजनिक कायम हुने र अन्यका हकमा वादी दाबी पुग्न नसक्ने ठहरी यस अदालत संयुक्त इजलासबाट मिति २०६८।१२।२९ मा फैसला भएको देखियो ।\n६. त्यसैगरी विवादित जग्गाका सम्बन्धमा सप्तरी जिल्ला अदालतबाट मिति २०५५।११।२५ मा भई आएको नक्सा मुचुल्कामा कि.नं. १४३ र ७६ का जग्गा साबिक कि.नं. १०४९ र १०३८ समेतबाट कायम भएको साथै नक्सा मुचुल्कामा समेत उक्त कि.नं. १४३ र ७६ का जग्गामध्येकै जग्गाबाट न.नं. ३ र ४ मा देखाइएको हाल सडक कायम भएको, न.नं. ९ मा इलाका प्रहरी कार्यालय रहेको, न.नं. १३ मा साबिक राजाजी थान हाल राजाजी थान मन्दिर रहेको भनी उल्लेख हुनुका साथै यस अदालतको आदेशानुसार सप्तरी जिल्ला अदालतबाट मिति २०७६।१०।२५ मा भएको नक्सा मुचुल्कामा कतिपय व्यक्तिले निजी संरचना निर्माण गरी जग्गा भोगचलन गरेको भन्ने देखिएको र न.नं. १ मा सडक बाटो देखिएको, कि.नं. १४३ को जग्गामध्ये न.नं. १४ मा इलाका प्रहरी कार्यालयको भवन रहेको, सोही कि.नं. को जग्गा न.नं. १७ मा साझा संस्थानको जग्गा, न.नं. ३५ मा डाक्नेश्वरी मन्दिरको जग्गा रहेको, सोही कि.नं. १४३ को जग्गामध्ये न.नं. ४६, ५०, ६३, ७८ र ८६ मा डगर बाटो रहेको देखिन्छ । यसबाट विवादित जग्गामा बाटो तथा सार्वजनिक प्रकृतिका इलाका प्रहरी कार्यालय, मन्दिर तथा संस्था जस्ता निकायका संरचना निर्माण भई भोगचलनमा रहेको भन्ने\nदेखियो । यसरी साबिकदेखि नै सार्वजनिक प्रकृतिको जग्गा भएको र सार्वजनिक प्रकृतिका संरचनासमेत निर्माण भई सार्वजनिक रूपमा प्रयोग गरिँदै आएको तथ्यबाट उक्त जग्गा सार्वजनिक प्रकृतिको रहेको देखिन आयो ।\n७. यसरी उक्त जग्गा नापी हुँदा बाटो र गढा भनी फिल्डबुकमा जनिएको र आफैँले गौचर जग्गा हो भनी २०२२ सालमा ७ नं. फाँटवारी भरी पेस गरेको तथा जग्गा नापी भएपश्चात् २०२७ सालमा कागज गरी उक्त जग्गा गौचर हो, मेरो होइन र दाबी गर्ने छैन भनी हक छाडेको जग्गालाई भएको तथ्य र प्रमाण गुपचुप गरी छुट जग्गा दर्ता गरिपाउँ भनी २०५० सालमा आएर निज बृजलाल आफैँले जग्गा दर्तासम्बन्धी कार्य प्रारम्भ गरेको देखियो । मालपोत कार्यालयबाट हक कायम गरी ल्याउनु भनी निर्णय सुनाएको आधारमा अदालतमा फिराद दायर गरी सप्तरी जिल्ला अदालतबाट हक कायम हुने ठहरी फैसला भएको र पुनरावेदन अदालतबाट समेत उक्त फैसला सदर हुने ठहरी फैसला भएको आधारमा जग्गा दर्ता गरी विभिन्न व्यक्तिहरूलाई कित्ताकाट गरी हस्तान्तरण गरेको भन्ने देखिन्छ । यस प्रकारबाट उक्त जग्गा दर्ता गरी कित्ताकाट गर्दै तह-तह हस्तान्तरण हुँदै गएको पाइन्छ । तत्कालीन जग्गाधनी आफैँले ७ नं. फाँटवारीमा गौचर जग्गा हो भनी पेस गरेको, नापीपश्चात् उक्त जग्गा मेरो होइन, गौचर हो भनी कागज गरेको र हाल भएको नक्सा मुचुल्काबाट उक्त विवादित जग्गाभित्र सडक बाटो, प्रहरी चौकी, मन्दिर जस्ता सार्वजनिक प्रकृतिका संरचना निर्माण भई त्यस्ता सार्वजनिक सङ्घ संस्थाको भवन रहेको र भोग चलनमा रहेको भनी अदालतबाट भई आएको नक्सा मुचुल्काबाट देखिन्छ । साथै विवादित जग्गा तत्कालीन जग्गाधनी बृजलालले गौचर हो भनी हक छाडेको जग्गा नभई अर्को जग्गा हो, निज बृजलालले कागज गरी हक छाडेको गौचर जग्गा यो यस ठाउँको हालको कि.नं. यतिको जग्गा हो भन्ने पुष्टि हुन सकेकोसमेत\nदेखिँदैन । सो जग्गा गौचर होइन, छानबिनबाट हदबन्दीभित्रकै देखिएको हक दर्ताको जग्गा हो भन्ने आधार पुष्टि हुने तथ्य एवं प्रमाण प्रत्यर्थीतर्फबाट पेस हुन सकेकोसमेत देखिएन ।\n८. यसका साथै व्यक्तिको निजी हक भोगको जग्गामा बाटो कायम भई सार्वजनिक प्रयोगमा रहने तथा सार्वजनिक निकायले संरचना निर्माण गरी त्यस्तो सार्वजनिक निकायको भोग चलनमा रहन सक्ने अवस्था नै देखिन आउँदैन । विवादित जग्गामा निज बृजलालले हक दाबी छाडी गौचर कायम गरेकोमा निजले कि त सो गौचरण भनी हक छाडी गौचरण कायम भएको जग्गा यो यस ठाउँको कि.नं. यतिको जग्गा हो भनी तथ्य र ठोस एवं वस्तुनिष्ठ प्रमाणबाट पुष्टि गर्नु पर्दछ । अन्यथा निजले पहिला सार्वजनिक गौचरण हो, दाबी गर्ने छैन भनी स्वीकार गरी आधिकारिक निकाय भूमिसुधार कार्यालयमा गरेको कागजको बेहोराबाट विवन्धित हुनुपर्ने अवस्था देखिन्छ । यस प्रकार विवादित जग्गाको साबिक कित्ताको चार किल्ला तथा फिल्डबुक एवं प्लट रजिस्ट्ररबाट समेत सार्वजनिक बाटो, गढा भनी जनिएको देखिएको र मूल जग्गाको स्रोत आधिकारिक रहेको भन्ने पुष्टि गर्न सकेको नदेखिँदा आफैँले पेस गरेको ७ नं. फाँटवारी बेहोरा र भूमिसुधार कार्यालयमा गरेको कागज बेहोरालगायतका प्रमाण गुपचुप गरी छुट जग्गा दर्तातर्फ कारबाही प्रारम्भ गरी सो कारबाही प्रक्रियाबाट दर्ता कायम भएकै आधारमा उक्त जग्गामा निज बृजलालको हक पुग्ने अवस्था\nदेखिएन । गौचरजस्तो सार्वजनिक प्रयोगमा रहेको जग्गा भनी स्वीकार गरिसकेको उक्त तथ्यबाट स्पष्ट\nदेखियो । जग्गा सार्वजनिक कायम हुने देखिएको अवस्थामा सो जग्गा जे जुन प्रक्रियाबाट व्यक्तिको निजी कायम गरी दर्ता भएको भए पनि त्यस्तो दर्ताले कानूनी मान्यता पाउन नसक्ने र जग्गाको मूल स्रोत नै वैध नभएको अवस्थामा त्यस्तो जग्गा कित्ताकाट गरी अन्य व्यक्तिलाई हस्तान्तरण गरेकै आधारमा उक्त हक हस्तान्तरणले समेत मान्यता पाउन सक्दैन ।\n९. मालपोत ऐन, २०३४ को दफा २४(२) मा “कसैले यो दफा प्रारम्भ हुनुभन्दा अघि वा पछि सरकारी, सार्वजनिक वा सामुदायिक जग्गा व्यक्ति विशेषको नाउँमा दर्ता गरी आवाद गरेकोमा त्यस्तो दर्ता स्वतः बदर हुने छ । त्यस्तो जग्गाको व्यक्ति विशेषका नाउँमा रहेको दर्ता लगतसमेत मालपोत कार्यालय वा नेपाल सरकारले तोकेको अधिकारीले कट्टा गर्ने छ” भन्ने व्यवस्था रहेको छ । उक्त व्यवस्थाबमोजिम सार्वजनिक प्रकृतिको जग्गा कसैले दर्ता गरी भोगचलन गरेको भए पनि त्यस्तो दर्ता स्वतः बदर हुने\nदेखिन्छ । यसबाट समेत जग्गा सार्वजनिक रहे भएको पुष्टि भएमा त्यस्तो जग्गा कसैले जे जुन प्रक्रियाबाट दर्ता गराएको र आवाद गरेको भए पनि त्यस्तो दर्ता जुनसुकै बखत बदर भई सार्वजनिक कायम गर्न सकिने अवस्था देखिन्छ । यसै सम्बन्धमा “प्रचलित कानूनी व्यवस्थाबमोजिम एकपटक सरकारी जग्गा कसैबाट दर्ता हुँदैमा अनन्तकालसम्म सो निर्णय दर्ता यथावत् रहनुपर्छ, सबैको साझा सम्पत्तिको रूपमा रहेको पर्ती जग्गा आफूले मात्र प्रयोग गर्नुपर्छ भनी दाबी लिनु उचित नहुने । सरकारी जग्गा रहे भएको स्पष्ट भएको अवस्थामा सरकारी जग्गामा भोग बसोबास गरेको आधारमा मात्र सो जग्गा निजी हुन नसक्ने” भनी नरोत्तम राना वि. प्रधानमन्त्री तथा मन्त्रिपरिषद् सचिवालयसमेत (ने.का.प. २०६६, अङ्क १२, नि.नं. ८२८०) भएको मुद्दामा सिद्धान्त प्रतिपादन भएको छ । यस अवस्थामा कसैले सरकारी सार्वजनिक जग्गा कुनै रोहबाट दर्ता गरी भोग चलन गरेको भए पनि त्यसरी दर्ता गरेकै आधारमा निजको निजी हुन नसक्ने र त्यस्तो दर्ता स्वतः बदर भई पूर्ववत् रूपमा सरकारी, सार्वजनिक कायम गर्न सकिने अवस्था देखियो ।\n१०. अतः माथि विवेचित तथ्य प्रमाण एवं आधार कारणबाट विवादित जग्गाको फिल्डबुकमा बाटो गढा उल्लेख भई नापीको समयमा सार्वजनिक जनिएको, तत्कालीन जग्गाधनी निज बृजलालले गौचर जग्गा हो भनी हक छाडी कागज गरेको र जग्गा सार्वजनिक प्रकृतिको रहेको भन्ने तथ्य पुष्टि भइरहेको देखिँदा उक्त जग्गा सार्वजनिक गौचरण कायम\nहुन्छ । जग्गामा आफ्नो हकै नपुग्ने व्यक्तिबाट खरिद गरी लिएका व्यक्तिहरू जसलाई अदालतबाट समेत बुझिएको र उक्त जग्गामा निजहरूको हक नै पुग्न सक्ने अवस्था देखिन आएन । निजहरूले अन्जानमा सार्वजनिक जग्गा थाहा नपाएर बृजलाल हुँदै खरिद गरी लिई कसैले पक्की घर बनाएको नक्साबाट\nदेखिन्छ । निजहरूलाई परेको नोक्सानीको हकमा बिक्रीकर्ता दाताहरूबाट असुलीउपर गरी लिने कानूनी हक सुरक्षित नै रहने हुन्छ । यसरी उक्त जग्गा सार्वजनिक भन्ने तथ्य पुष्टि भइरहेको अवस्थामा निज बृजलालको हक कायम हुने गरी सप्तरी जिल्ला अदालतबाट मिति २०५६।१।१३ र पुनरावेदन अदालत राजविराजबाट मिति २०५७।३।२१ मा भएको फैसलाबाट सार्वजनिक सम्पत्तिमा बृजलालको हक कायम हुने गरी भएको फैसला र उक्त फैसलाका आधारमा भएको दर्तासमेत बदर भई विवादित जग्गा सार्वजनिक कायम हुने ठहर्‍याई सुरू सप्तरी जिल्ला अदालतबाट मिति २०६०।२।२५ तथा तत्कालीन पुनरावेदन अदालत राजविराजबाट मिति २०६२।५।२६ मा भएको फैसला मनासिब देखियो । कि.नं. ६७०, ६७१ र ५४७ का जग्गामा सम्म बाटो सडक कायम भएको देखिन आएको हुँदा सो जग्गासम्म सार्वजनिक कायम हुने र अन्य विवादित जग्गाको हकमा वादी दाबी नपुग्ने ठहर्‍याई सुरू र पुनरावेदन अदालतबाट भएको फैसला केही उल्टी गरी यस अदालत संयुक्त इजलासबाट मिति २०६८।१२।२९ मा भएको फैसला सो हदसम्म मिलेको नदेखिँदा केही उल्टी भई उक्त विवादित सप्तरी जिल्ला पातो गा.वि.स. वडा नं. १ख. कि.नं. १४३ र ऐ. वडा नं. ५क. कि.नं. ७६ का पूरै जग्गा सार्वजनिक कायम हुने ठहर्‍याई सुरू सप्तरी जिल्ला अदालतबाट मिति २०६०।२।२५ मा र पुनरावेदन अदालत राजविराजबाट मिति २०६२।५।२६ मा भएको फैसला मनासिब हुँदा सदर भई कि.नं. १४३ र ७६ का जग्गाको दर्ता बदर भई उक्त कित्ताका पूरै जग्गा सार्वजनिक हुने ठहर्छ । अरूमा तपसिलबमोजिम गर्नू ।\nतपसिल\nमाथि ठहर खण्डमा यस अदालत संयुक्त इजलासको मिति २०६८।१२।२९ को फैसला केही उल्टी भई सुरू सप्तरी जिल्ला अदालतको मिति २०६०।२।२५ को फैसला र पुनरावेदन अदालत राजविराजको मिति २०६२।५।२६ को फैसला सदर भई वादी दाबीका जिल्ला सप्तरी पातो गा.वि.स. वडा नं. १ख. कि.नं. १४३ र ऐ. वडा नं. ५क. कि.नं. ७६ का जग्गाको दर्ता बदर भई पूरै कित्ता जग्गा सार्वजनिक कायम हुने ठहरी फैसला भएकोले उक्त कित्ता जग्गा र उक्त कित्ताबाट कित्ताफोड भई कायम भएका सम्पूर्ण जग्गाको दर्ता बदर गरी सार्वजनिक कायम गर्नु भनी सम्बन्धित मालपोत कार्यालयमा फैसलाको प्रतिलिपिसहित लेखी पठाउनु भनी सुरू सप्तरी जिल्ला अदालत तहसिल शाखामा फैसलाको प्रतिलिपि संलग्न गरी लेखी पठाउनू.............................................१\nप्रस्तुत फैसलाको नक्कल माग गर्ने सरोकारवालालाई नियमानुसार गरी नक्कल\nदिनू ........................................................२\nप्रस्तुत मुद्दाको दायरीको लगत कट्टा गरी फैसलाको प्रति विद्युतीय प्रणालीमा अपलोड गरी मिसिल नियमानुसार गरी अभिलेख शाखामा\nबुझाइदिनू ................................................३\n\nउक्त रायमा हामी सहमत छौँ ।\nन्या.कुमार रेग्मी\nन्या.तिलप्रसाद श्रेष्ठ\n\nइजलास अधिकृतः  दुर्गाप्रसाद खनाल\nइति संवत् २०७९ साल असोज ६ गते रोज ५ शुभम् ।"
}