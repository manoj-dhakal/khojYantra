{
    "Title": "निर्णय नं. ११००४ - उत्प्रेषणयुक्त परमादेश",
    "Edition Info": "भाग: ६५ | साल: २०८० | महिना: बैशाख | अंक: १",
    "Post Meta": "फैसला मिति :२०७९/०८/०८ \t ७०७",
    "uniqueId": "नि. नं. ११००४",
    "faisala_miti": "२०७९/०८/०८",
    "judges": [
        "न्यायाधीश श्री नहकुल सुवेदी",
        "न्यायाधीश डा. श्री मनोजकुमार शर्मा",
        "न्यायाधीश श्री तिलप्रसाद श्रेष्ठ"
    ],
    "pakshya": "NA",
    "bipakshya": "प्रत्यर्थी / निवेदक : जिल्ला धादिङ, सल्यानटार गा.वि.स. वडा नं. ७ बस्ने मनबहादुर ठकुरीसमेत",
    "pakshya_adhibakta": "NA",
    "bipakshya_adhibakta": "NA",
    "abalambit_najir_explicit": "NA",
    "sambaddha_kanoon_explicit": "नेपालको संविधान",
    "ullikhit_najir_implicit": [
        "ने.का.प.२०७२, अङ्क ३, नि.नं. ९३६३",
        "ने.का.प.२०२९, नि.नं. ७१२",
        "ने.का.प. २०२९, अङ्क १, नि.नं. ७१२",
        "ने.का.प. २०६६, अङ्क ९, नि.नं. ८२३०"
    ],
    "ullikhit_kanoon_implicit": [
        "लिन नपाउने गरी मुलुकी फौजदारी कार्यविधि संहिता, २०७४ को दफा १३४",
        "जहाँसम्म न्याय प्रशासन ऐन, २०७३ को दफा ११(४)",
        "सट्टाभर्ना वा मुआब्जा नपाउने भनी भन्न संविधानको धारा १८(१)",
        "मुलुकी देवानी कार्यविधि संहिता, २०७४ को दफा २२०",
        "व्यवस्था न्याय प्रशासन ऐन, २०७३ को दफा ११(४)",
        "न्याय प्रशासन ऐन, २०७३ को दफा ११",
        "जुन नेपालको संविधानको धारा १२८",
        "विभिन्न प्रकरणहरूमा विवेचना भएअनुरूप न्याय प्रशासन ऐन, २०७३ को दफा ११",
        "नेपालको संविधानको धारा १३३(४)",
        "भरपर्दो वैकल्पिक उपचारको मार्ग नभएकोले नेपालको संविधानको धारा ४६",
        "प्रतिपादित सिद्धान्तको विपरीत भई न्याय प्रशासन ऐन, २०७३ को दफा ११(२)(ख)",
        "द्विविधालाई सम्बोधन गर्न एवम् न्याय प्रशासन ऐन, २०७३ को दफा ११(४)",
        "हाम्रो संविधानको धारा २५",
        "बमोजिम प्राप्त संवैधानिक उपचारको हकअन्तर्गत सोही संविधानको धारा १७(१)(ङ), १८(१), २५(१)(२)(३)",
        "पुनरावलोकनको सन्दर्भमा समेत मुलुकी फौजदारी कार्यविधि संहिता, २०७४ को दफा १३४(४)",
        "गरी लागु गर्न र न्याय प्रशासन ऐन, २०७३ को दफा ११",
        "नागरिकलाई कानूनको समान संरक्षण गर्नुपर्ने नेपालको संविधानको धारा १८(१)",
        "न्याय प्रशासन ऐन, २०७३ को दफा ११(४)",
        "संविधानको धारा २५",
        "११ को निर्णयअनुरूप जग्गा प्राप्ति ऐन, २०३४ को दफा १३ र १४",
        "तदनुरूप न्याय प्रशासन ऐन, २०७३ को दफा ११",
        "सट्टाभर्ना दिनु भनी विपक्षीहरूका नाममा नेपालको संविधानको धारा १३३(२)",
        "उक्त ऐनको दफा १३",
        "निश्चयात्मक बनाउनका लागि मुलुकी फौजदारी कार्यविधि संहिता, २०७४ को दफा १३४",
        "जग्गा प्राप्ति ऐन, २०३४ को दफा ३",
        "२७ को आदेशउपर न्याय प्रशासन ऐन, २०७३ को दफा ११",
        "कानून व्यवसायीहरूले उक्त निवेदन न्याय प्रशासन ऐन, २०७३ को दफा ११(४)"
    ],
    "Faisala_Detail_raw_text": "सर्वोच्च अदालत, पूर्ण इजलास\nमाननीय न्यायाधीश डा. श्री मनोजकुमार शर्मा\nमाननीय न्यायाधीश श्री नहकुल सुवेदी\nमाननीय न्यायाधीश श्री तिलप्रसाद श्रेष्ठ\nफैसला मिति : २०७९।८।८\n०७५-NF-००४१\n\nमुद्दाः उत्प्रेषणयुक्त परमादेश\n\nपुनरावेदक / विपक्षी : कालिका नगरपालिका चितवनका तर्फबाट ऐ. वडा नं. ३ का वडा अध्यक्ष टिकाराज रिजाल\nविरूद्ध\nप्रत्यर्थी / निवेदक : जिल्ला धादिङ, सल्यानटार गा.वि.स. वडा नं. ७ बस्ने मनबहादुर ठकुरीसमेत\n\nपुनरावलोकनको लागि निवेदन दिँदा फैसला वा अन्तिम आदेशमा हस्ताक्षर गरी प्रमाणित गरेको मितिले साठी दिनभित्र दिनुपर्ने भन्ने व्यवस्था देखिँदा उक्त म्याद नघाई नक्कल सारीलिएको मितिको आधारमा जहिलेसुकै पनि पुनरावलोकनको निवेदन दायर गर्न सकिने भनी व्याख्या गर्नु उल्लिखित कानूनी व्यवस्था र विधायिकी मनसायविपरीत हुने ।\n(प्रकरण नं.३)\nन्याय प्रशासन ऐन, २०७३ को दफा ११(४) मा भएको “प्रमाणित गरेको मितिले” भन्ने वाक्यांशको अर्थ “थाहा पाएको मितिले” जस्तो असीमित म्याद कायम हुने गरी व्याख्या गर्न मिल्ने देखिएन । पुनरावलोकन जस्तो यस अदालतबाट समेत अन्तिम आदेश वा फैसला भई अत्यन्त सीमित र खास आधारमा मात्र पुनरावलोकन गर्न सकिने कानूनी व्यवस्थालाई कानूनमा भएको व्यवस्थाविपरीत असीमित म्यादसम्म जहिलेसुकै नक्कल सारी पुनरावलोकनको निवेदन दायर गर्न पाउने भन्नु उचित र तर्कसम्मत नहुने ।\n(प्रकरण नं.५)\nफैसला तयार भएको जानकारी सार्वजनिक भए नभएको यकिन गरी फैसला भएको मितिले एक वर्षको अवधिमा फैसला तयार भएको थिएन र यथार्थमा सो फैसलामा हस्ताक्षर भई प्रमाणित भएको साठी दिनभित्रै छ भनी यकिन गरेको अवस्थामा मात्र दर्ता गर्नु कानूनसम्मत हुने ।\n(प्रकरण नं.७)\n\nपुनरावेदक / विपक्षीका तर्फबाट : विद्वान् नायब महान्यायाधिवक्ता श्री पदमप्रसाद पाण्डे र विद्वान् सहन्यायाधिवक्ता श्री उद्धवप्रसाद पुडासैनी तथा विद्वान् वरिष्ठ अधिवक्ताद्वय श्री बद्रीबहादुर कार्की र श्री केदारप्रसाद दाहाल\nप्रत्यर्थी / निवेदकका तर्फबाट : विद्वान् वरिष्ठ अधिवक्ता श्री एकराज भण्डारी र विद्वान् अधिवक्ताहरू डा.श्री भिमार्जुन आचार्य, श्री रामकृष्ण भण्डारी, श्री गोकुल भण्डारी, श्री मनोहर लामिछाने, श्री कपिलचन्द्र पोखरेल\nअवलम्बित नजिर :\nसम्बद्ध कानून :\nनेपालको संविधान\nन्याय प्रशासन ऐन, २०७३\nमुलुकी देवानी कार्यविधि संहिता, २०७४\nमुलुकी फौजदारी कार्यविधि संहिता, २०७४\nजग्गा प्राप्ति ऐन, २०३४\n\nयस अदालतमा फैसला गर्नेः\nमा. न्यायाधीश श्री चोलेन्द्र शम्शेर ज.ब.रा.\nमा. न्यायाधीश श्री प्रकाशमान सिंह राउत\n\nआदेश\nन्या.डा.मनोजकुमार शर्मा : यस अदालतको मिति २०७५।५।२७ को आदेशउपर न्याय प्रशासन ऐन, २०७३ को दफा ११ को उपदफा (२) को खण्ड (ख) बमोजिम पुनरावलोकनको अनुमति प्राप्त भई पूर्ण इजलाससमक्ष पेस हुन आएको प्रस्तुत मुद्दाको संक्षिप्त तथ्य र ठहर यस प्रकार रहेको छ :-\nतथ्य खण्ड\nहामी निवेदकहरू क्रमशः मनबहादुर ठकुरीको नाममा मालपोत कार्यालय, चितवनमा एकलौटी दर्ता स्रेस्ता कायम भएको चितवन जिल्ला पदमपुर गा.वि.स. वडा नं. ५(ग) कि.नं. ५३५ को बिगाहा ०-१-० जग्गा, म निवेदक पूर्णप्रसाद अधिकारीको नाममा दर्ता भएको चितवन जिल्ला पदमपुर गा.वि.स. वडा नं. ८(क) कि.नं. २०२ को बिगाहा ०-१-० जग्गा, म निवेदक हिराप्रसादको आमा नयना कुँवर जोगीको नाममा दर्ता भएको चितवन जिल्ला पदमपुर गा.वि.स. वडा नं. ९(ख) कि.नं. ६१ को बिगाहा ०-०-१० जग्गा, म निवेदक लक्ष्मण कुँवरको नाममा दर्ता भएको चितवन जिल्ला पदमपुर गा.वि.स. वडा नं. ८(क) कि.नं. ३३३ को बिगाहा ०-१-० जग्गा, म निवेदक ज्ञानबहादुर कुँवरको नाममा दर्ता भएको चितवन जिल्ला पदमपुर गा.वि.स. वडा नं. ७(ख) कि.नं. ७२ को बिगाहा ०-१-४ जग्गा, म निवेदक लक्ष्मण सिंह ठकुरी नाममा दर्ता भएको चितवन जिल्ला पदमपुर गा.वि.स. वडा नं. ९(क) कि.नं. ५६१ को बिगाहा ०-२-० जग्गा, म निवेदक कृष्णबहादुर बुढाथोकीको नाममा दर्ता भएको चितवन जिल्ला पदमपुर गा.वि.स. वडा नं. ८(क) कि.नं. २०५ को बिगाहा ०-१-० जग्गा, म निवेदक कमलादेवी राजथलाको पति नजरमान राजथलाको नाममा दर्ता भएको चितवन जिल्ला पदमपुर गा.वि.स. वडा नं. ५(ख) कि.नं. ५६० बिगाहा ०-२-० जग्गा र म निवेदक गुम प्रसाद गुरूङको नाममा दर्ता भएको चितवन जिल्ला पदमपुर गा.वि.स. वडा नं. ९(ख) कि.नं. ५७ को बिगाहा ०-१-० जग्गा भोग चलन गरी आएका\nथियौँ । तत्कालीन श्री ५ को सरकारले २०५१ सालमा चितवन राष्ट्रिय निकुञ्ज विस्तार तथा सुदृढीकरण गर्ने प्रयोजनका लागि तथा राप्ती नदीको कटान र चितवन राष्ट्रिय निकुञ्जका जंगली जनावरहरूबाट चितवन जिल्ला राप्ती नदी पारिका पदमपुर गा.वि.स.का स्थानीय बासिन्दाहरूको सुरक्षार्थ चितवन जिल्ला राप्ती पारिका पदमपुरका जग्गाधनीहरूलाई चितवन जिल्ला जुटपानी गा.वि.स. स्थित सुगमटोलमा जग्गा स्थानान्तरण गर्ने तत्कालीन मन्त्रिपरिषद्को मिति २०५२।१।१८ को निर्णयले पदमपुर स्थानान्तरण आयोजना गठन भएको थियो । सो प्रयोजनको लागि २०५० सालमा लिइएको पारिवारिक लगतअनुसार पदमपुर गा.वि.स. को साबिकमा कायम भएका जग्गावालाहरूलाई जग्गा सट्टाभर्ना स्वरूप जग्गा वितरण गर्न राप्ती नदी पारीका पदमपुरको साबिक जग्गाधनीका जग्गाहरू चितवन राष्ट्रिय निकुञ्जका लागि अधिग्रहण गरी सोको सट्टाभर्ना गर्नका लागि जुटपानीको छनोट गरिएको थियो । पदमपुर स्थानान्तरण समितिलाई प्राप्त १६०० बिगाहाभित्रका जग्गाहरू नै नेपाल सरकारका नाममा दर्ता भएकोमा उल्लिखित जग्गा विपक्षीमध्येका साबिक पदमपुर गा.वि.स. हाल परिवर्तित कालिका न.पा. को नाममा नेपाल सरकारको नाम खारेज भई वि.सं. २०६९ सालमा मालपोत कार्यालय चितवनमा दर्ता स्रेस्ता कायम राखेको २१ बिगाहा ५ कठ्ठा ११.५ धुर (१४४०९९.६६ वर्गमिटर) जग्गाबाट हामीलाई सट्टाभर्ना दिने कार्यबाट वञ्चित गर्ने कार्य बदनियतपूर्ण भएको हुँदा सोही जग्गाबाट हामीले सट्टाभर्ना पाउन अन्य भरपर्दो वैकल्पिक उपचारको मार्ग नभएकोले नेपालको संविधानको धारा ४६ बमोजिम प्राप्त संवैधानिक उपचारको हकअन्तर्गत सोही संविधानको धारा १७(१)(ङ), १८(१), २५(१)(२)(३) ले प्रत्याभूत गरेको हाम्रो मौलिक हकमा आघात पारेकाले यो निवेदन लिई सम्मानित अदालतमा उपस्थित भएका छौँ । तत्कालीन मन्त्रिपरिषद्को मिति २०५२।१।१८, २०५६।६।१८ तथा २०६३।१२।१ को निर्णयबमोजिम पदमपुर जग्गा स्थानान्तरण समितिको प्रस्तावअनुसार साबिक जग्गाधनी तथा पारिवारिक लगतमा दर्ता भएका जग्गाधनीहरूलाई जग्गा सट्टाभर्ना दिन चितवन जिल्ला साबिक पदमपुर गा.वि.स. हाल परिवर्तित कालिका नगरपालिकाको नाममा मालपोत कार्यालय चितवनमा दर्ता राखेको २१ बिगाहा ५ कठ्ठा ११.५ धुर (१४४०९९.६६ वर्गमिटर) जग्गामध्ये कायम रहेको पदमपुर ८(क) कि.नं. २११, २२४, २२५, २३७, २३९ र ४१७ समेतका कित्ता ६ को जम्मा क्षेत्रफल १-८-० जग्गा विपक्षी कालिका न.पा.का नाममा दर्ता गर्ने निर्णयलाई उत्प्रेषणको आदेशले बदर गरी उल्लिखित ६ कित्ताहरूबाट हामी निवेदकहरूलाई तीन कठ्ठाका दरले हुन आउने क्षेत्रफल १-७-० जग्गा पदमपुर ८(क) कि.नं. २११, २२४, २२५, २३७, २३९, ४१७ समेतबाट सट्टाभर्ना हुने हुँदा पदमपुर स्थानान्तरण आयोजना एवं पदमपुर स्थानान्तरण समितिको जग्गा स्थानान्तरणको प्रस्ताव निर्णय सो सँग सम्बन्धित कागजात सक्कल फाइल झिकाई हामी निवेदकहरूका नाममा पदमपुर स्थानान्तरण गर्ने मापदण्डबमोजिम जग्गा सट्टाभर्ना दिनु भनी विपक्षीहरूका नाममा नेपालको संविधानको धारा १३३(२) बमोजिम परमादेशको आदेश जारी गरिपाउँ भन्ने बेहोराको निवेदनपत्र मागदाबी ।\nयसमा के कसो भएको हो ? निवेदकको मागबमोजिमको आदेश किन जारी हुनु नपर्ने हो ? आदेश जारी हुनु नपर्ने मनासिब आधार कारण भए सोसमेत खुलाई सूचना म्याद प्राप्त भएका मितिले बाटाका म्यादबाहेक १५ दिनभित्र विपक्षी नं. १, २, ३, ४ र ६ ले महान्यायाधिवक्ताको कार्यालयमार्फत र विपक्षी नं. ५ र ७ को हकमा आफैँ वा आफ्नो कानूनबमोजिमको प्रतिनिधिमार्फत लिखित जवाफ पेस गर्नु भनी निवेदन र आदेशको प्रतिलिपिसमेत साथै राखी विपक्षीहरूका नाममा म्याद सूचना जारी गरी लिखित जवाफ परे वा अवधि नाघेपछि नियमानुसार गरी पेस गर्नु भनी यस अदालतको संयुक्त इजलासबाट मिति २०७२।१२।१९ मा भएको आदेश ।\nनेपाल सरकार संविधान तथा कानूनको परिपालना गरी, गराई कानूनी राज्यको अवधारणालाई साकार पार्ने र नागरिकका संविधान तथा कानून प्रदत्त हक, अधिकारहरूको सम्मान, संरक्षण एवं संवर्धन गर्ने कुरामा प्रतिबद्ध रहेको छ । तत्कालीन नेपाल सरकारले चितवन राष्ट्रिय निकुञ्ज विस्तार तथा सुदृढीकरण गर्ने प्रयोजनको लागि साबिक पदमपुर गा.वि.स.का केही परिवारलाई स्थानान्तरण गर्ने निर्णय गरेबमोजिम पदमपुर स्थानान्तरण समिति गठन भई सोही समितिको निर्णयबमोजिम स्थानान्तरण गरिएको बेहोरा रिट निवेदनमा नै उल्लेख भएको देखिन्छ । जग्गाधनीलाई स्थानान्तरण तथा जग्गा उपलब्ध गराउने कार्यमा यस कार्यालयको कुनै संलग्नता नभएको हुँदा विना आधार र कारण यस कार्यालयलाई विपक्षी कायम गरिनु निरर्थक भएकोले रिट निवेदन खारेज गरिपाउँ भन्ने नेपाल सरकार, प्रधानमन्त्री तथा मन्त्रिपरिषद्को कार्यालयको तर्फबाट पर्न आएको लिखित जवाफ ।\nयसमा चितवन जिल्लाको पदमपुर गा.वि.स. मा रहेको बासिन्दाहरूलाई स्थानीय राष्ट्रिय निकुञ्जको क्षेत्र विस्तार, नदी कटान तथा जङ्गली जनावरको आक्रमणको कारण स्थानीय बासिन्दाहरूलाई त्यहाँबाट जुटपानी गा.वि.स. को सगुनटोलमा स्थानान्तरण गर्ने गरी तत्कालीन मन्त्रिपरिषद्को २०५२ सालमा भएको निर्णयको कार्यान्वयनको सिलसिलामा मुआब्जा बुझ्न बाँकी रहेका बासिन्दामध्ये जिल्ला विकास समितिबाट सिफारिस भएका १०१ परिवारलाई सो स्थानमा सामुदायिक वन क्षेत्रको रूपमा छुट्याइएको ९६ बिगाहा जग्गामध्येबाट जग्गा वितरण गर्न र जग्गा वितरण कार्यलाई व्यवस्थित गर्न समिति गठन गर्न एवं उपर्युक्तबमोजिम पदमपुर गा.वि.स. का साबिक बासिन्दालाई स्थानान्तरण गर्ने सम्बन्धमा मुआब्जा बुझ्न बाँकी रहेका उपर्युक्तबमोजिम सिफारिस भइआएका १०१ परिवारलाई जग्गा वितरण गर्न नेपाल सरकार (मन्त्रिपरिषद्) को निर्णयको निमित्त प्रस्ताव पेस गरिएको र सोहीबमोजिम निर्णय भएको हो । यसमा निवेदकको संवैधानिक वा कानूनी हक हनन हुन जाने गरी यस मन्त्रालयबाट काम कारबाही नभएको हुँदा रिट निवेदन खारेजभागी छ, खारेज गरिपाउँ भनी नेपाल सरकार, सङ्घीय मामिला तथा स्थानीय विकास मन्त्रालयका तर्फबाट पर्न आएको लिखित जवाफ ।\nविपक्षीले जिल्ला विकास समिति चितवनका विरूद्धमा उक्त निवेदन दिने हकदैया नहुँदा निवेदन दाबी सुरूमा नै खारेज भागी छ खारेज गरिपाऊँ । विपक्षीले निवेदनको प्रकरण नं.१, २, ३ र ४ मा उल्लिखित बेहोरामध्ये तत्कालीन श्री ५ को सरकारले चितवन राष्ट्रिय निकुञ्ज विस्तार तथा सुदृढीकरण गर्ने प्रयोजनका लागि तथा राप्ती नदीको कटान र चितवन राष्ट्रिय निकुञ्जका जङ्गली जनावरहरूबाट सुरक्षा गर्नका लागि राप्ती नदी पारिका पदमपुर गा.वि.स.का स्थानीय परिवारहरूको लागि चितवन जिल्ला जुटपानी गा.वि.स. स्थित सगुनटोलमा जग्गा स्थानान्तरण आयोग गठन भएको कुरामा कुनै विवाद हुन\nसक्दैन । तत्कालीन श्री ५ को सरकारको मन्त्रिपरिषद्को मिति २०५२।१।१८, मिति २०५६।६।१८ तथा मिति २०६३।१२।१ को निर्णयबमोजिम पदमपुर जग्गा स्थानान्तरण समितिको निर्णयबमोजिम साबिक जग्गाधनी तथा पारिवारिक लगतमा नाम दर्ता भएका जग्गाधनीले जग्गा प्राप्त गरिसकेका\nछन् । विपक्षी निवेदकहरू तत्कालीन प्राप्त पारिवारिक लगतमा नाम समावेश नभएका र नेपाल सरकारले पदमपुर स्थानान्तरण समितिलाई प्रत्यायोजन गरेको अधिकारभित्र रही पारिवारिक लगत माग गर्दा नाम नभएका व्यक्ति हुन् । जहाँसम्म विपक्षीले यस संस्थालाई समेत विपक्षी बनाइदिएको निवेदनका सम्बन्धमा यस संस्थालाई नेपाल सरकारले विपक्षीको मागबमोजिमको जग्गा एवं मुआब्जा दिने कुनै अधिकार प्रत्यायोजन नगरेको, त्यस्तै विपक्षीको निवेदनको प्रकरण नं. ५, ६ र ७ मा उल्लिखित बेहोरा हाम्रो हकमा आकर्षित हुन सक्दैन । जिल्ला विकास समितिको कार्यालय चितवनबाट विपक्षीहरूलाई प्राप्त मौलिक एवं कानूनी हकमा आघात पार्ने कुनै कार्य भएको छैन । जिल्ला विकास समिति स्थानीय स्वायत्त शासन ऐन, २०५५ अन्तर्गत स्थापित संस्था भएको र यस संस्थाले जहिले पनि प्रचलित नेपाल कानून एवं नेपाल सरकारले समय समयमा दिने नीति निर्देशनभित्र रही आफ्नो पदीय जिम्मेवारी पूरा गर्नुपर्ने हुँदा प्रचलित संविधान एवं कानूनको उच्च सम्मान गरी आएको छ । नेपाल सरकारले तत्कालीन पदमपुर स्थानान्तरण समितिको म्याद समाप्त भएपछि केही समयका लागि उक्त समितिले गर्ने काम जिल्ला विकास समिति चितवनलाई तोके पनि अन्य अधिकारहरू नदिएको हुँदा विपक्षी निवेदकले जिल्ला विकास समिति चितवनका विरूद्ध दिएको निवेदन झुठ्ठा हो । नेपाल सरकारले तत्कालीन पदमपुर गा.वि.स.का व्यक्तिहरूलाई जुटपानी गा.वि.स. स्थित सगुनटोलमा सार्नका लागि लिइएको पारिवारिक लगतबमोजिमका जग्गाहरू वितरण गर्ने कार्य सम्पन्न गरिसकेको अवस्था छ । विपक्षीहरूले तत्कालीन नेपाल सरकारको निर्णयबमोजिम जारी गरिएको सूचना अर्थात सङ्कलन गरिएको पारिवारिक लगतबमोजिमका जग्गाहरू वितरण गर्ने कार्य सम्पन्न गरिसकेको अवस्था छ । विपक्षीहरूले तत्कालीन नेपाल सरकारको निर्णयबमोजिम जारी गरिएको सूचना अर्थात सङ्कलन गरिएको पारिवारिक लगतभित्र नाम समावेश नगरेका पारिवारिक लगतमा नाम छुट भएका परिवारको लगत सङ्कलन गरी पदमपुर स्थानान्तरण समितिमार्फत जुटपानी स्थित सगुनटोलमा जग्गा वितरण गर्ने कार्य समाप्त भई आयोगसमेत विघटन भएको अवस्था छ । नेपाल सरकारले उल्लिखित काम सम्पन्न गर्ने क्रममा सुरूमा गठित आयोग विघटन गरी केही समयका लागि समन्वय गर्न जिल्ला विकास समिति चितवनलाई अधिकार दिइए तापनि पुनः उक्त अधिकार यस संस्थासँग छैन । विपक्षी निवेदकहरू नेपाल सरकारको तत्कालीन निर्णयबमोजिम पदमपुरबाट जुटपानीको सगुनटोल सर्ने व्यक्तिका रूपमा नपरेका र उक्त गा.वि.स. बाट सगुनटोलमा सार्ने एवं जग्गा वितरण गर्ने कार्य समाप्त भएपछि विपक्षीहरूले हामीलाई पनि उक्त ठाउँमा जग्गाको सोधभर्ना र मुआब्जाका लागि सिफारिस गरिपाउँ भनी यस कार्यालयमा च.नं. १२५० मिति २०७०।१२।१८ मा पदमपुर गा.वि.स. को कार्यालयमा निवेदन दर्ता गराएका हुँदा पदमपुर गा.वि.स. को सर्वपक्षीय बैठकको निर्णयअनुसार विपक्षीहरूबाट यस्तो निवेदन पर्न आएकोले यस्ता निवेदनउपर के कसरी प्रक्रिया अगाडि बढाउन सकिने हो आवश्यक निर्देशनका लागि सङ्घीय मामिला तथा स्थानीय विकास मन्त्रालयमा सिफारिस गरिदिनका लागि जिल्ला विकास समिति चितवनलाई अनुरोध भई आएकोले यस कार्यालयबाट पदमपुर गा.वि.स. मार्फत प्राप्त निवेदनउपर के कसरी प्रक्रिया अगाडि बढाउन सकिने हो आवश्यक निर्देशनका लागि सङ्घीय मामिला तथा स्थानीय विकास मन्त्रालयमा अनुरोध गर्ने भनी च.नं. ३२८८ मिति २०७१।१।१५ मा नेपाल सरकार सङ्घीय मामिला तथा स्थानीय विकास मन्त्रालयमा पदमपुर गा.वि.स. को कार्यालयबाट प्राप्त निवेदनसहितका कागजात पठाइएकोमा हालसम्म कुनै निर्देशन प्राप्त नभएको हुँदा विपक्षीको निवेदन बेहोरा झुठ्ठा हो । यस कार्यालयलाई स्थानीय स्वायत्त शासन ऐन, २०५५ ले दिएको अधिकार एवं नेपाल सरकारले समय समयमा दिने नीति निर्देशनभित्र रही कार्य गर्ने अधिकार मात्र भएको र नेपाल सरकारको नाममा रहेका र नेपाल सरकारको निर्णयबमोजिम वितरण गर्ने जग्गाहरू सरकारको निर्णय एवं आदेशबेगर कसैलाई पनि दिन नमिल्ने र दिने दिलाउने कार्यमा यस कार्यालयको कुनै अधिकार नभएको हुँदा विपक्षीले यस कार्यालयलाई समेत विपक्षी बनाई दिइएको निवेदन दाबी खारेजभागी छ । यस संस्थाबाट विपक्षीको निवेदन दाबीबमोजिमको मौलिक एवं कानूनी हकमा कुनै असर नपारेको र विपक्षीबाटै उल्टै अधिकार नभएको संस्थाले जग्गा सट्टाभर्ना एवं मुआब्जा उपलब्ध नगराएको भनी अधिकार नै नभएको संस्थालाई अनावश्यक दुःख हैरानी दिने बदनियतका साथ दिइएको निवेदन दाबी खारेजभागी हुँदा खारेज गरी न्याय इन्साफ पाउँ भन्ने जिल्ला विकास समिति भरतपुरको तर्फबाट पर्न आएको लिखित जवाफ ।\nविपक्षी निवेदकहरूले मागदाबी गरेअनुसारको साबिक पदमपुर गा.वि.स. कार्यालय (हाल कालिका नगरपालिका) को नाममा दर्ता पुर्जा कायम भएको जग्गामध्येबाट १-७-० जग्गा मागदाबी गरेकोमा नेपाल सरकारले स्थानीय निकायलाई संरक्षणको लागि हस्तान्तरण गरेको अचल सम्पत्ति भएको र सोको हकमा सरकारको निर्णयविना उक्त सम्पत्तिको हक हस्तान्तरण गर्न नसकिने, हाल स्थानीय निकायमा जननिर्वाचित प्रतिनिधिहरू नभएको र स्थानीय निकायको नामको अचल सम्पत्तिको हक हस्तान्तरण कार्य स्थानीय निकायको निर्वाचित परिषद्को निर्णयबाट मात्र हस्तान्तरण वा स्वामित्व परिवर्तन गर्न सकिने स्थानीय स्वायत्त शासन ऐन, २०५५ मा व्यवस्था भएको, विपक्षी निवेदकले दाबी गरेअनुसार साबिक पदमपुर बस्तीका Village Profile का आधारबाट प्रतिपरिवार ३ कठ्ठाका दरले जग्गा उपलब्ध गराउने निर्णय भएबमोजिम तत्कालीन समयमा साबिक पदमपुर स्थानान्तरण आयोग र जिल्ला विकास समितिको संयुक्त पहलमा सार्वजनिक सूचना जारी गरी तोकिएको मितिमा प्रमाणसहित सम्पर्क गर्ने परिवारलाई निर्णयअनुसार सोही समयमा नै जग्गा उपलब्ध गराइसकिएको, उक्त समयको सो क्षेत्रको जग्गा वितरणसम्बन्धी अभिलेख तोकिएको अवधिपश्चात् संरक्षणका सिलसिलामा हाल जिल्ला विकास समिति भरतपुर चितवनमा रहेको, रिट निवेदनका विपक्षीहरूले सरकारी जग्गा पाउने मनसायले तोकिएको समयपश्चात् विभिन्न बहाना बनाई मागदाबी गरेको देखिँदा नेपाल सरकारले संरक्षणको लागि स्थानीय निकायलाई जिम्मा लगाई सुम्पिएको उक्त जग्गा नगरपालिकाको कार्यालय भवन तथा वडा कार्यालय निर्णयअनुसार भविष्यमा आइपर्ने विभिन्न आपतकालीन अवस्थामा नगरपरिषद्को निर्णयअनुसार दैवीप्रकोपको समयमा गरिनुपर्ने उद्धार कार्य प्रयोजन, विकास निर्माण, पार्किङ, प्राविधिक शिक्षालय, बालउद्यान, प्रतिक्षालय जस्ता नगरस्तरीय सामूहिक तथा सामुदायिक प्रयोजनका कार्य उपयोगमा ल्याउनुपर्ने अवस्थाका लागि संरक्षण गरिराख्नुपर्ने देखिन आएकाले विपक्षीहरूले अचल सम्पत्ति मागदाबी गर्ने गरी दायर भएको उत्प्रेषणको रिट खारेज गरिपाउँ भनी कालिका नगरपालिका कार्यालय, चितवनको तर्फबाट पर्न आएको लिखित जवाफ ।\nयसमा निवेदकहरूको रिट निवेदनमा उल्लेख गरिएको चितवन जिल्ला पदमपुर गा.वि.स. वडा नं. ५(ग) कि.नं. ५३५, ऐ. वडा नं. ८(क) कि.नं. २०२, ३३३ र २०५, ऐ. वडा नं. ७(ख) कि.नं. ७२, ऐ. वडा नं. ९(ख) कि.नं. ६१, ५७, ऐ. वडा नं. ९(क) कि.नं. ५६१, ऐ. वडा नं. ५(ख) कि.नं. ५६० समेतका कित्ता जग्गाहरू चितवन राष्ट्रिय निकुञ्ज विस्तार तथा सुदृढीकरण आयोजनाअनुसार गठन भएको पदमपुर स्थानान्तरण कार्यक्रमअन्तर्गत परेको हो वा होइन ? पदमपुर स्थानान्तरण कार्यक्रमअन्तर्गत परेको भए निवेदकहरूको उल्लिखित जग्गाबापत निवेदकहरूलाई सट्टाभर्ना जग्गा तथा मुआब्जा उपलब्ध गराइयो कि गराइएन ? उपलब्ध नगराइएको भए निवेदकहरूलाई सट्टाभर्ना जग्गा दिनेसम्बन्धी कामकारबाही अगाडि बढाइएको छ, छैन वा के कुन अवस्थामा पुगेको छ ? स्पष्ट जवाफ तथा विवरण प्रत्यर्थीहरूबाट मगाई आएपछि नियमानुसार गरी पेस गर्नु भनी यस अदालतको संयुक्त इजलासबाट मिति २०७५।३।२७ मा भएको आदेश ।\nजग्गा सट्टाभर्नाबाट वञ्चित निवेदकहरूलाई जग्गा सट्टाभर्ना उपलब्ध गराउनुपर्ने देखिँदा निवेदनमा माग भएबमोजिम स्थानान्तरण समिति विघटनको समयमा बाँकी रहेको हाल कालिका नगरपालिका चितवनको नाममा मालपोत कार्यालय चितवनमा दर्ता स्रेस्ता कायम रहेको विभिन्न ६२ कित्ताका २१ बिगाहा ५ कठ्ठा ११.५ धुर जग्गामध्ये हाल निवेदकहरू घर गोठसमेत बनाई बसेका निवेदनमा उल्लिखित पदमपुर ८(क) कि.नं. २११, २२४, २२५, २३७, २३९, ४१७ समेतका  कित्ता ६ का जम्मा क्षेत्रफल (१-८-०) एक बिगाहा आठ कठ्ठा जग्गा उक्त विपक्षी साबिक पदमपुर गा.वि.स. (हाल कालिका न.पा.) का नाममा दर्ता गर्ने पदमपुर स्थानान्तरण समितिका पदेन सदस्यहरूको बैठकबाट भएको निर्णय कानूनसम्मत नदेखिँदा उक्त निर्णय उत्प्रेषणको आदेशद्वारा बदर गरिदिएको छ । अब निवेदकरूले उक्त जग्गाबाट के कति जग्गा सट्टा भर्ना प्राप्त गर्ने भन्ने सम्बन्धमा हेर्दा, तत्कालीन पदमपुर स्थानान्तरण आयोजनाबाट नेपाल सरकारसमक्ष पेस भएको प्रस्तावको प्रस्ताव नं. २(ग)(१) मा उल्लिखित “भिलेज प्रोफाइलमा नाम समावेश भएका तर आफ्नो जग्गा नभई अर्काको नाममा काम गरी बसेकाहरू वा ३ कठ्ठासम्म जग्गा भएका परिवारलाई ३ कठ्ठासम्म जग्गा दिने” भन्ने प्रस्ताव तथा सोहीबमोजिम नेपाल सरकार मन्त्रिपरिषद्‌बाट निर्णय भई यी निवेदकहरूबाहेक अन्य जग्गाधनीहरूको हकमा सोहीबमोजिम कार्यान्वयन भई आएको अवस्थामा यी निवेदकहरूसमेत उक्त प्रस्ताव नं. २(ग)(१) बमोजिमको वर्गमा परेको देखिएकोले सबै नागरिकलाई कानूनको समान संरक्षण गर्नुपर्ने नेपालको संविधानको धारा १८(१) को संवैधानिक प्रावधानको परिप्रेक्ष्यमा समेत यी निवेदकहरूले प्रतिपरिवार ३ कठ्ठाका दरले जग्गा सट्टा भर्ना पाउने नै देखिन्छ । तसर्थ, उल्लिखित पदमपुर ८(क) कि.नं. २११, २२४, २२५, २३७, २३९ र ४१७ समेतका ६ वटा कित्ताको जम्मा क्षेत्रफल (१-८-०) एक बिगाहा आठ कठ्ठा जग्गाबाट प्रतिनिवेदक ३ कठ्ठाका दरले जग्गा सट्टाभर्ना दिनु, दिलाउनु भनी विपक्षीहरूका नाममा परमादेशको आदेश जारी गरिदिएको छ भन्ने बेहोराको यस अदालतको संयुक्त इजलासबाट मिति २०७५।५।२७ मा भएको आदेश ।\nकालिका नगरपालिका चितवनको वडा नं. ३ को कार्यालय विपक्षी निवेदकहरूले दाबी गरेको मध्येको कि.नं. ४१७ मा रहेको छ भने दाबीका अन्य कित्ताहरूमा विपक्षी निवेदकहरू कसैको पनि घर गोठ रहेको छैन । भिलेज प्रोफाइलको घरधुरीमा विपक्षी निवेदकहरूको नाम नभएको र छुटमा समेत कायम नरहेकोमा केवल मुआब्जा पाउने ८५ जनाको सूचीमा नाम भएको आधारमा निजहरूले अन्यसरह जग्गा सट्टामा पाउने अवस्था नै छैन । निवेदकहरूले दाबी गरेका जग्गामा निजहरूको घरबास पनि\nथिएन । ती जग्गाहरू खाली रहेका छन् । निवेदकहरूको चितवन जिल्लाको अन्यत्र बसोबास, घर बंगलासमेत रहेको कुरा निजहरूको नाममा रहेको चितवनको उच्च बजार मूल्य रहेको जग्गाहरूको स्रेस्ताबाट नै खुल्दछ । यसबाट निवेदकहरू साँच्चिकै पीडित र सट्टाभर्ना जग्गा पाउने हैसियतमा उक्त जग्गा अधिग्रहणको प्रक्रिया र नीतिभित्र नपर्ने स्पष्ट छ । यो तथ्यलाई तत्काल हामी जनप्रतिनिधिले काम सम्हाल्ने समयमा यथोचित सूचनासमेतको अभाव भएको अवस्थामा कर्मचारीहरूले कार्यालय सञ्चालन गरिरहेको समयको फाइदा मात्र विपक्षी निवेदकहरूले उठाउन खोज्नुभएको हो । यस नगरपालिकाको वडा कार्यालय रहेको जग्गालाई आफू बसोबास गरी आएको घर गोठ भनी निवेदनमा उल्लेख गरी विपक्षीहरूले अदालतलाई समेत गुमराहमा पारी दूषित हात लिई अदालतमा प्रवेश गरेका छन् । सो तथ्यलाई पुष्टि गर्ने प्रमाण तत्कालको अवस्थामा पेस हुन नसकोले प्रमाणमा समेत लगाइपाऊँ । अत: सम्मानित सर्वोच्च अदालतबाट मिति २०७५।५।२७ मा गरिएको फैसलामा लिएको निर्णयाधार नै प्रकरण प्रकरणमा लेखिएबमोजिम तथ्यगत रूपमा नै त्रुटियुक्त छन् । तसर्थ, भिलेज प्रोफाइलमा आफ्नो नाम नभएका विपक्षी निवेदकहरूले कालिका नगरपालिकाको नाममा दर्ता भई पूर्ववत् समयबाट नै वडा कार्यालय सञ्चालन भइरहेका जग्गाबाटै जग्गा पाउने गरी गरिएको फैसला कानून र प्रमाणको रोहबाट त्रुटिपूर्ण रहेको र सम्मानित सर्वोच्च अदालतबाट ने.का.प.२०७२, अङ्क ३, नि.नं. ९३६३, ने.का.प. २०६६, अङ्क ९, नि.नं. ८२३० र ने.का.प. २०२९, अङ्क १, नि.नं. ७१२ मा प्रतिपादित सिद्धान्तसमेतको प्रतिकूल भएकोले पुनरावलोकनको निस्सा प्रदान गरी उक्त आदेश बदर गरी इन्साफ गरिपाउँ भन्ने बेहोराको कालिका नगरपालिका चितवनको तर्फबाट पर्न आएको निवेदन ।\nयसमा रिट निवेदनमा निवेदकहरूले साबिक पदमपुर गाउँ विकास समितिमा विभिन्न कित्ता जग्गा रहेको भन्नेसम्म उल्लेख गरेको देखियो । सो जग्गामा आफ्नो घरबास थियो भनी उल्लेख गरिएको\nदेखिएन । निवेदकमध्ये अधिकांश निवेदकहरूको साबिक पदमपुर गा.वि.स.मा घरधुरी कायम नभएको मुआब्जा मात्र पाउनेहरूको सूचीमा नाम रहे भएको देखियो । स्थानान्तरणको प्रयोजनको लागि आधार लिइएका Village Profile मा निवेदकहरूको नाम थियो भन्ने पनि रिट निवेदनमा उल्लेख भएको नपाइएको यस अवस्थामा निवेदकहरूको अन्यत्र वा जिकिर लिएको क्षेत्रमा घरबास थियो वा थिएन भन्ने प्रमाणको रोहबाट मूल्याङ्कन गरी हेरिने विषय हो । रिट क्षेत्रबाट स्थापित हकको सम्म प्रचलन हुनेमा तथ्यको प्रश्नमा प्रवेश गरी पदमपुर गाउँ विकास समिति वडा नं.८(क) कि.नं. २११, २२४, २२५, २३७, २३९ र ४१७ समेतको जग्गाहरूबाट ३ (तीन) कठ्ठाका दरले जग्गा नै सट्टा भर्ना दिनु भनी संयुक्त इजलासबाट मिति २०७५।५।२७ मा भएको फैसला ने.का.प.२०२९, नि.नं. ७१२ मा प्रतिपादित सिद्धान्तको विपरीत भई न्याय प्रशासन ऐन, २०७३ को दफा ११(२)(ख) को अवस्था विद्यमान रहेको देखिँदा पुनरावलोकन गर्न अनुमति प्रदान गरिएको छ । नियमानुसार पेस गर्नु भनी यस अदालतबाट मिति २०७६।१।१९ मा भएको आदेश ।\nहामी लिखित प्रतिवादकर्ताहरूको स्थानान्तरण क्षेत्र राप्ती पारिको साबिक पदमपुर गा.वि.स.का जग्गाहरू पदमपुर ५(ग) कि.नं. ५३५, ८(क) कि.नं. २०२, ९(ख) कि.नं. ६१, ८(क) ३३३, ७(ख) कि.नं. ७२, ९(क) कि.नं. ५६१, ८(क) कि.नं. २०५, ५(ख) कि.नं. ५६० र ९(ख) कि.नं. ५७ को जग्गाहरू राष्ट्रिय निकुञ्जको विस्तारको लागि पदमपुर स्थानान्तरण गर्ने प्रस्तावसहित समितिको अधिग्रहणमा परेको र यी जग्गाहरूको सट्टाभर्ना पाउन नसकेको अवस्थामा सट्टाभर्नाको क्रममा जगेडा रहन गएको र पदमपुर ८(क) कि.नं. २११, २२४, २२५, २३७, २३९ र ४१७ को ६ कित्ता जग्गामा सुरक्षा चुनौती तथा न्याय प्राप्तिको सङ्घर्षका लागि हामी रिट निवेदकका परिवारहरू संयुक्त परिवारका रूपमा सामूहिक रूपले घरगोठका साथ बसोबास, भोगचलन गरी आएकै जग्गा सम्मानित सर्वोच्च अदालतको मिति २०७५।५।२७ को फैसलाबाट सट्टाभर्ना स्वरूप हामी लिखित प्रतिवादकर्ताले पाएका हौँ । भोगचलनसम्बन्धी प्रमाणहरू संलग्न छ । यस्तो विद्यमान यथार्थ वस्तुनिष्ठ परिस्थिति हुँदाहुँदै विपक्षीले कानूनद्वारा संरक्षित स्थापित हकको विरूद्ध तथ्यगत प्रश्नमा प्रवेश गरी ती ६ कित्ता जग्गाहरू सट्टाभर्ना पाउने होइन भनी कालिका न.पा. ले उठान गरेको तथ्य र हामी लिखित प्रतिवादकर्ताले पदमपुर स्थानान्तरण समितिको अधिग्रहणमा परेको हाम्रो हक भोगको जग्गाको सट्टाभर्ना नदिएउपर असाधारण अधिकारअन्तर्गत परेको निवेदनलाई गलत अर्थ लगाएको र विपक्षी परिवर्तित कालिका न.पा. ले सम्मानित सर्वोच्च अदालतको मिति २०७५।५।२७ को आदेशअनुसार प.सं. ०७५/७६ च.नं. १९९ मिति २०७५।४।८ को पत्रबाट लिखित जवाफ लगाउँदा लिएको तथ्य र बेहोराभन्दा भिन्न पारी अदालतलाई झुक्याई ढाँटी गुमराहमा राखी आकर्षित हुन नसक्ने नजिर र तथ्य उल्लेख गरिदिएको पुनरावलोकनको निवेदनको आधारमा सम्मानित सर्वोच्च अदालतबाट मिति २०७६।१।१९ गते पुनरावलोकन गर्ने अनुमति प्रदान गर्ने भनी भएको आदेश कायम रहन सक्ने अवस्था नहुँदा उक्त पुनरावलोकन निवेदन तथा आदेशलाई बदर गरी यस सम्मानित सर्वोच्च अदालतको संयुक्त इजलासबाट मिति २०७५।५।२७ मा भएको फैसलालाई सदर कायम गरिपाउँ भन्ने बेहोराको प्रत्यर्थी मनबहादुर ठकुरीसमेतको संयुक्त लिखित प्रतिवाद ।\nयसमा निवेदन नं. ०७२-WO-०७३१ को मिति २०७५।५।२७ को आदेशउपर पुनरावलोकनको अनुमति प्राप्त भई पेस भएको प्रस्तुत मुद्दामा मूल निवेदनमा विपक्षी नेपाल सरकारसमेतलाई प्रतिनिधित्व गराउन आवश्यक देखिएकोले उक्त निवेदन एवं पदमपुर स्थानान्तरण आयोजना सम्बन्धित नेपाल सरकारको निर्णयको प्रतिलिपिहरूलगायतका आयोजनासम्बन्धी अन्य कागजातहरूसमेतको मिसिल लिई पेसीका दिन उपस्थित हुन महान्यायाधिवक्ताको कार्यालयलाई पेसीको सूचना पठाई नियमानुसार गर्नुहोला भनी यस अदालतबाट मिति २०७८।९।२९ मा भएको आदेश ।\n\nठहर खण्ड\nनियमबमोजिम दैनिक पेसी सूचीमा चढी इजलाससमक्ष पेस हुन आएको प्रस्तुत मुद्दामा पुनरावेदकका तर्फबाट उपस्थित विद्वान् वरिष्ठ अधिवक्ताद्वय श्री बद्रीबहादुर कार्की र श्री केदारप्रसाद दाहालले रिट निवेदकहरूले दाबी गरेको जग्गामा निजहरू घर गोठ बनाई बसेको होइन । अर्काको जग्गामा बसेका निवेदकहरूले कित्ता नं. नै उल्लेख गरी सोही कित्ता जग्गा सट्टाभर्ना पाउँ भनी दाबी लिन मिल्दैन । निजहरूको नाम भिलेज प्रोफाइलमा समावेश छैन । भिलेज प्रोफाइलमा आफ्नो नाम नै नभएका निवेदकहरूले कालिका नगरपालिकाको नाममा दर्ता भई पूर्ववत् समयबाट नै वडा कार्यालय सञ्चालन भइरहेका जग्गाबाटै जग्गा पाउने गरी यस अदालतको संयुक्त इजलासबाट मिति २०७५।५।२७ मा भएको फैसला प्रचलित कानून र प्रमाणको रोहबाट समेत त्रुटिपूर्ण हुँदा बदर गरिपाउँ भनी बहस प्रस्तुत गर्नुभयो ।\nत्यसैगरी प्रत्यर्थी / निवेदकहरूका तर्फबाट उपस्थित विद्वान् वरिष्ठ अधिवक्ता श्री एकराज भण्डारी र विद्वान् अधिवक्ताहरू डा.श्री भिमार्जुन आचार्य, श्री रामकृष्ण भण्डारी, श्री गोकुल भण्डारी, श्री मनोहर लामिछाने, श्री कपिलचन्द्र पोखरेलले रिट निवेदकहरू भिलेज प्रोफाइलमा नाम नपरे तापनि त्यहाँ घर जग्गा भएका व्यक्ति हुन् । समान अवस्थाका अन्य जग्गाधनीले सट्टाभर्ना पाएका छन् । यस अदालतको संयुक्त इजलासको आदेशानुसार निवेदकहरूले जग्गा प्राप्त गरी पुर्जासमेत बनिसकेको छ । न्याय प्रशासन ऐन, २०७३ को दफा ११ को उपदफा ४ अनुसारको हदम्याद नाघेर पुनरावलोकनको निवेदन पर्न आएकोले संयुक्त इजलासको आदेश सदर कायम गरिपाउँ भनी बहस गर्नुभएको बहस सुनियो ।\nत्यसैगरी ०७२-WO-०७३१ को मूल निवेदनमा विपक्षी बनाइएको नेपाल सरकार प्रधानमन्त्री तथा मन्त्रिपरिषद्को कार्यालयसमेतका तर्फबाट यस अदालतको आदेशानुसार उपस्थित विद्वान् नायब महान्यायाधिवक्ता श्री पदमप्रसाद पाण्डे र विद्वान् सहन्यायाधिवक्ता श्री उद्धवप्रसाद पुडासैनीले निवेदकहरूको दाबीको जग्गामा यस अदालतको संयुक्त इजलासबाट फैसला हुनुभन्दा अगाडि हक स्थापित भएको थिएन तर उक्त फैसलाले रिट निवेदकहरूको हक स्थापित गरेको अवस्था छ । अदालतले हक स्थापित गर्न मिल्दैन । रिट निवेदकहरूले मौकामा दाबी नगरी अरू व्यक्तिहरूले सट्टाभर्ना पाएपछि मात्र दाबी गर्न आएको अवस्था हुँदा Equality को सिद्धान्त आकर्षित हुँदैन भनी गर्नुभएको बहस सुनियो ।\nउपर्युक्तबमोजिमको बहस सुनी मिसिल अध्ययन गरी हेर्दा भिलेज प्रोफाइलमा आफ्नो नाम नभएका प्रत्यर्थी / निवेदकहरूले कालिका नगरपालिकाको नाममा दर्ता भई पूर्ववत् समयबाट नै वडा कार्यालय सञ्चालन भइरहेका जग्गाबाटै जग्गा पाउने गरी गरिएको संयुक्त इजलासको मिति २०७५।५।२७ को फैसला कानून र प्रमाणको रोहबाट त्रुटिपूर्ण रहेको र सम्मानित सर्वोच्च अदालतबाट प्रतिपादित सिद्धान्तसमेतको प्रतिकूल भएकोले पुनरावलोकनको निस्सा प्रदान गरी उक्त आदेश बदर गरी इन्साफ गरिपाउँ भन्ने बेहोराको कालिका नगरपालिका चितवनको तर्फबाट निवेदन परेकोमा यस अदालतबाट मिति २०७६।१।१९ मा पुनरावलोकनको अनुमति प्रदान भई निर्णयार्थ पेस भई आएको\nदेखिन्छ ।\nउल्लिखित पुनरावलोकनको निवेदनसमेतका मिसिल कागज अध्ययन गरी हेर्दा मूल रूपमा देहायको प्रश्नको निरूपण गर्नुपर्ने देखियो ।\n१. प्रस्तुत पुनरावलोकनको निवेदन ऐनका म्यादभित्र दायर भएको छ, छैन ?\n२. यस अदालतबाट मिति २०७५।५।२७ मा जारी भएको आदेश मिलेको छ, छैन ? र निवेदकको पुनरावलोकन जिकिरबमोजिम हुनुपर्ने हो वा होइन ?\n\n२. अब पहिलो प्रश्नतर्फ विचार गर्दा, विपक्षीका तर्फबाट परेको पुनरावलोकनको निवेदनको तथ्यभित्र प्रवेश गर्नुपूर्व प्रत्यर्थी/निवेदकतर्फका विद्वान् कानून व्यवसायीहरूले उक्त निवेदन न्याय प्रशासन ऐन, २०७३ को दफा ११(४) ले तोकेको म्याद नघाई दर्ता भएको हुँदा खारेज गरिनुपर्छ, तथ्यमा प्रवेश गरी निर्णय गर्न मिल्दैन भनी लिएको जिकिरका सम्बन्धमा विचार गर्नुपर्ने देखिन आयो । नेपालको संविधानको धारा १३३(४) मा सर्वोच्च अदालतले आफ्नो फैसला वा अन्तिम आदेशउपर पुनरावलोकन गर्ने अधिकारको प्रयोग सङ्घीय कानूनबमोजिम गर्ने भन्ने देखिन्छ । तदनुरूप न्याय प्रशासन ऐन, २०७३ को दफा ११ मा पुनरावलोकन गर्न सकिने विभिन्न पूर्वावस्थाहरू उल्लेख गरी ऐ. उपदफा (४) मा “पुनरावलोकनको लागि निवेदन दिँदा सर्वोच्च अदालतका न्यायाधीशले फैसला वा अन्तिम आदेशमा हस्ताक्षर गरी प्रमाणित गरेको मितिले साठी दिनभित्र दिनुपर्ने छ” भन्ने उल्लेख भएको देखिन्छ । मुलुकी देवानी कार्यविधि संहिता, २०७४ को दफा २२० को उपदफा (३) मा सोहीबमोजिम नै “पुनरावलोकनको लागि निवेदन दिँदा सर्वोच्च अदालतका न्यायाधीशले फैसला वा अन्तिम आदेशमा हस्ताक्षर गरी प्रमाणित गरेको मितिले साठी दिनभित्र दिनुपर्ने छ” भन्ने व्यवस्था देखिन्छ ।\n३. पुनरावलोकनसम्बन्धी उल्लिखित व्यवस्था यस अदालतको अन्तिम आदेशउपर साधारण अधिकार क्षेत्रअन्तर्गत दिइने निवेदन भएको हुँदा त्यस्तो निवेदन कानूनले तोकेको म्यादभित्रै दायर हुनुपर्ने तथ्यमा विवाद भएन । साधारण अधिकार क्षेत्रअन्तर्गतको कार्यविधिमा कानूनले तोकेको म्यादभित्र निवेदन दायर नगरिएमा त्यस्ता निवेदनउपर सुनुवाइ हुन नसक्ने कार्यविधि कानूनको आधारभूत मान्यतालाई इन्कार गर्न मिल्दैन । यस स्थितिमा उल्लिखित कानूनी व्यवस्थामा पुनरावलोकनको लागि निवेदन दिँदा फैसला वा अन्तिम आदेशमा हस्ताक्षर गरी प्रमाणित गरेको मितिले साठी दिनभित्र दिनुपर्ने भन्ने व्यवस्था देखिँदा उक्त म्याद नघाई नक्कल सारी लिएको मितिको आधारमा जहिलेसुकै पनि पुनरावलोकनको निवेदन दायर गर्न सकिने भनी व्याख्या गर्नु उल्लिखित कानूनी व्यवस्था एवम् विधायिकी मनसाय अर्थात् कानूनका अक्षर र भावना दुवैका विपरीत हुन्छ ।\n४. जहाँसम्म न्याय प्रशासन ऐन, २०७३ को दफा ११(४) मा न्यायाधीशले फैसला वा अन्तिम आदेशमा हस्ताक्षर गरी प्रमाणित गरेको मिति यकिन गर्ने आधार र अवस्था छ सो सम्बन्धमा प्रथमत: प्रचलित कानूनमा नै यो यति अवधिभित्र न्यायाधीशले फैसलामा हस्ताक्षर गरी प्रमाणीकरण गर्नुपर्ने भन्ने सम्बन्धमा भएको कानूनी व्यवस्थाको कार्यान्वयन हुन नसकेको तर्फ यस इजलासको गम्भीर ध्यानाकर्षण भएको छ । यद्यपि यस अदालतको बढ्दो कार्यबोझ र अदालतमा आवश्यक पर्याप्त जनशक्ति नहुँदा समयमा फैसला तयार भई प्रमाणित हुन नसकेको यथार्थलाई यो इजलासले अनदेखा गर्न सक्दैन तथापि फैसला तयार गर्नुपर्ने कानूनमा भएको व्यवस्थाको अक्षरश: कार्यान्वयन नहुनु वाञ्छनीय अवस्था होइन । उक्त व्यवस्था व्यावहारिक दृष्टिले कार्यान्वयनयोग्य छैन भने सो व्यवस्थाको संशोधनतर्फ आवश्यक पहल गरिनु उपयुक्त हुन्छ । तर कानूनले तोकेको अवधिभित्र फैसला प्रमाणित हुन नसकी केही अवधि नघाई प्रमाणित भएको रहेछ भने सोही आधारमा प्रमाणीकरणको मिति थाहा नपाएको भनी जहिलेसुकै नक्कल लिए पनि सोही मितिका आधारमा म्याद गणना गरी अनन्तकालसम्म पुनरावलोकनको निवेदन दायर गर्न सक्ने भनी अर्थ गर्नु किमार्थ उचित हुँदैन ।\n५. यस सम्बन्धमा पुनरावेदनको म्यादसम्बन्धी कानूनी व्यवस्थालाई सन्दर्भका रूपमा हेर्नु सान्दर्भिक हुने देखियो । सामान्यत: एक तहको पुनरावेदनलाई पक्षको कानूनी अधिकारका रूपमा स्वीकार गरिएको र पक्षले पुनरावेदन गर्दा फैसला भएको “थाहा पाएको” मितिका आधारमा गर्न सकिने कानूनी व्यवस्था भएकोमा उक्त कानूनमा प्रयुक्त “थाहा पाएको” मितिलाई समेत विधायिकाले अनन्तकालसम्म थाहा नपाएको भनी जिकिर लिन नपाउने गरी मुलुकी फौजदारी कार्यविधि संहिता, २०७४ को दफा १३४ को उपदफा (४) मा “फैसला भएको मितिले एक वर्षको अवधि नाघेपछि पक्षले फैसला भएको स्वत: थाहा पाएको मानिने छ” भन्ने व्यवस्था गरेको र मुलुकी देवानी कार्यविधि संहिता, २०७४ को २०५ को उपदफा (४) मा “फैसला सुनी पाएको कागज नगरेको वा फैसला भएको सूचना तामेल नभएको भए मुद्दाको पक्षले मुद्दा फैसला प्रमाणीकरण भएको छ महिनासम्ममा फैसलाको नक्कल लिएको मितिले तिस दिनभित्र पुनरावेदन गर्न सक्ने छ” भन्ने व्यवस्था गरी पुनरावेदन गर्ने म्याद फौजदारी मुद्दातर्फ फैसला भएको बढीमा एक वर्ष र देवानी मुद्दामा बढीमा छ महिनाको अवधिमा स्वत: थाहा पाएको मान्नुपर्ने व्यवस्था गरी पक्षको कानूनी हकका रूपमा स्वीकार गरिएको पुनरावेदनको अधिकारलाई समेत एउटा निश्चित म्यादभित्र थाहा पाएको मानिने गरी परिसीमित गरिएको सन्दर्भलाई दृष्टान्तको रूपमा ग्रहण गरी पुनरावलोकनको सन्दर्भमा समेत मुलुकी फौजदारी कार्यविधि संहिता, २०७४ को दफा १३४(४) अनुरूप समवर्ती रूपमा व्याख्या हुनु उपयुक्त देखियो । न्याय प्रशासन ऐन, २०७३ को दफा ११(४) मा भएको “प्रमाणित गरेको मितिले” भन्ने वाक्यांशको अर्थ “थाहा पाएको मितिले” जस्तो असीमित म्याद कायम हुने गरी व्याख्या गर्न मिल्ने देखिएन । पुनरावलोकन जस्तो यस अदालतबाट समेत अन्तिम आदेश वा फैसला भई अत्यन्त सीमित र खास आधारमा मात्र पुनरावलोकन गर्न सकिने कानूनी व्यवस्थालाई कानूनमा भएको व्यवस्थाविपरीत असीमित म्यादसम्म जहिलेसुकै नक्कल सारी पुनरावलोकनको निवेदन दायर गर्न पाउने भन्नु उचित र तर्कसम्मत हुँदैन ।\n६. सर्वोच्च अदालतबाट अन्तिम फैसला भइसकेका मुद्दामा कानूनमा भएको “प्रमाणीकरण गरेका मितिले साठी दिनभित्र” भन्ने व्यवस्थाविपरीत जहिलेसुकै पुनरावलोकन गर्न पाउने / सक्ने भनी अर्थ गरेमा यस अदालतको फैसलाले निरूपण गरेका प्रश्नहरूको कार्यान्वयनको विषयमा अन्यौल र द्विविधा सिर्जना हुन जान्छ । जुन नेपालको संविधानको धारा १२८ मा भएको संविधान र कानूनको व्याख्या गर्ने यस अदालतको अन्तिम अधिकारको मर्मअनुरूप हुँदैन । उक्त अन्यौल र द्विविधालाई सम्बोधन गर्न एवम् न्याय प्रशासन ऐन, २०७३ को दफा ११(४) मा भएको व्यवस्थालाई निश्चयात्मक बनाउनका लागि मुलुकी फौजदारी कार्यविधि संहिता, २०७४ को दफा १३४ को उपदफा (४) मा भएको पुनरावेदन गर्ने प्रयोजनको लागि तोकिएको “फैसला भएको मितिले एक वर्षको अवधि नाघेपछि स्वत: थाहा पाएको मानिने” व्यवस्था न्याय प्रशासन ऐन, २०७३ को दफा ११(४) को प्रयोजनका लागिसमेत समान रूपमा लागु हुने देखियो ।\n७. यदि मुद्दामा पक्षले फैसला भएको एक वर्षको अवधिसम्म पनि सो फैसला तयार भई प्रमाणीकरण भएको थिएन भन्ने जिकिरसाथ पुनरावलोकनको निवेदन दर्ता गर्न माग गरेमा यस अदालतका मुख्य रजिस्ट्रार वा निजले तोकेको अधिकारीले सो अवधिसम्म उक्त फैसला सर्वोच्च अदालतको वेबसाइटमा भएको आदेश वा फैसला खण्डमा प्रविष्ट (अपलोड) भएको मिति वा मुद्दा व्यवस्थापन प्रणालीमा प्रविष्ट (अपलोड) भएको मिति वा सम्बन्धित इजलास/फाँट/अभिलेख शाखामा फैसला तयार भएको भनी अभिलेख जनिएको मिति आदिमार्फत वा अन्य कुनै माध्यमबाट फैसला तयार भएको जानकारी सार्वजनिक भए नभएको यकिन गरी फैसला भएको मितिले एक वर्षको अवधिमा फैसला तयार भएको थिएन र  यथार्थमा सो निवेदन फैसलामा हस्ताक्षर भई प्रमाणित भएको साठी दिनभित्रै छ भनी यकिन गरेको अवस्थामा मात्र दर्ता गर्नु उचित र तर्कसम्मत हुने देखियो । उल्लिखित अवस्थामा बाहेक फैसला भएको मितिले एक वर्षको अवधि नघाई दर्ता हुन आएका, न्याय प्रशासन ऐन, २०७३ को दफा ११(४) बमोजिमका निवेदनलाई म्यादभित्र आएको भनी मान्न मिल्ने देखिएन ।  फैसला भएको मितिले एक वर्षभित्र वा फैसलामा हस्ताक्षर भई प्रमाणित भएको मितिले साठी दिनभित्र दर्ता हुन आएका निवेदनलाई म्याद नाघी आएको भन्न मिल्ने देखिएन । प्रस्तुत निवेदन मिति २०७५।०५।२७ को फैसलाउपर मिति २०७५।१०।२४ मा यस अदालतमा दर्ता भई सो अवधिभित्रै दर्ता हुन आएको देखिएकाले म्याद नाघी दायर भएको देखिन आएन ।\n८. अब दोस्रो प्रश्नतर्फ विचार गर्दा, चितवन राष्ट्रिय निकुञ्ज विस्तार तथा सुदृढीकरण योजनाअन्तर्गत चितवन जिल्लाको तत्कालीन पदमपुर गा.वि.स.का जनताहरूलाई बाढी र नदीबाट बचाउने, जंगली जनावरहरूबाट बालीनाली र मानिसहरूको असुरक्षा हटाउने, राष्ट्रिय निकुञ्ज भित्रको वस्तीबाट जंगली जनावरको सिकार गर्नबाट जोगाउने, गैंडाको प्रजननका लागि उपयुक्त थलो निर्माण गर्ने तथा चितवन राष्ट्रिय निकुञ्जको १५०० बिगाहा वन क्षेत्र वृद्धि हुने आधार कारण र उद्देश्यसहित पदमपुर गा.वि.स. का जग्गाधनीहरूलाई जुटपानी गा.वि.स. मा स्थानान्तरण गर्न पदमपुर गाउँ विकास समिति स्थानान्तरण समिति गठन गरी सो समितिको काम कर्तव्य र अधिकारसमेत तोकी मिति २०५२।१।१८ मा नेपाल राजपत्रमा सूचनासमेत प्रकाशित भएको देखिन्छ । जग्गा सट्टाभर्नाको लागि ८०० बिगाहा जग्गा माग भएको र अपुग भएकोमा पुनः ८०० बिगाहा जग्गा थप गर्न मन्त्रिपरिषद्‌मा प्रस्ताव गई तत्कालीन नेपाल सरकार मन्त्रिपरिषद्को बैठक नं. ५१/०६३ मिति २०६३।११।२१ बाट निर्णय भएकोमा सोपश्चात् स्थानीय विकास मन्त्रालयमा पत्राचार तथा सोमार्फत कार्यान्वयनका लागि विभिन्न तहगत पत्राचार तथा निर्णयहरू भई जग्गा सट्टाभर्ना भएको देखिन्छ । तत्कालीन पदमपुर स्थानान्तरण आयोजनाबाट नेपाल सरकारसमक्ष पेस भएको प्रस्तावको प्रस्ताव नं. २(घ)(१) मा “भिलेज प्रोफाइलमा नाम समावेश भएका तर आफ्नो जग्गा नभई अर्काको नाममा काम गरी बसेकाहरू वा ३ कठ्ठासम्म जग्गा भएका परिवारलाई ३ कठ्ठासम्म जग्गा दिने” भन्ने प्रस्तावमा स्थानीय विकास मन्त्रालयबाट मिति २०५६।७।११ तथा नेपाल सरकारबाट विभिन्न मितिमा निर्णय भई यी प्रत्यर्थी / निवेदकहरूबाहेकका अन्य जग्गाधनीहरूले जग्गा सट्टाभर्ना पाएको देखिन्छ ।\n९. यी प्रत्यर्थी / निवेदकहरूले रिट निवेदनमा उल्लेख गरेबमोजिमका जग्गाहरू साबिकको पदमपुर गा.वि.स. मा स्रेस्ता कायम भएका जग्गा रहेको र पदमपुर स्थानान्तरण समितिको जग्गा सट्टाभर्ना तथा मुआब्जा वितरण अभिलेखमा समावेश नभएको भनी कालिका नगरपालिकाको च.नं.१९९ मिति २०७५।४।८ को पत्र र नापी कार्यालय चितवनको च.नं. ९९ मिति २०७५।४।२१ को पत्र र मिसिल संलग्न जग्गाधनी दर्ता प्रमाणपुर्जाको प्रतिलिपिबाट समेत देखिन्छ । भिलेज प्रोफाइलमा यी प्रत्यर्थी/निवेदकहरूको नाम उल्लेख नभए तापनि निजहरू उक्त पदमपुर गा.वि.स. मा जग्गा भएका व्यक्तिहरू भएको र निजहरूको नाम छुट हुन गएकोमा निजहरूले जग्गा सट्टाभर्ना वा मुआब्जासमेत पाएको भन्ने कहीँकतैबाट देखिँदैन । मिति २०५२।१।१८ को राजपत्रमा प्रकाशित स्थानीय विकास मन्त्रालयको सूचनाको २(ङ) मा \"पदमपुर गाउँ विकास समितिबाट बसोबास सारिने परिवारहरूलाई आ-आफ्नो पहिलेको जग्गा र घरधुरीको अनुपातमा जग्गा तथा घर निर्माणको लागि मुआब्जा उपलब्ध गराउने\" भन्ने उल्लेख भएबाट जग्गाको सोधभर्नाको रूपमा जग्गा नै र घर निर्माणको लागि मुआब्जा दिने भन्ने निर्णय भएको देखिन्छ । यस अवस्थामा यी प्रत्यर्थी/निवेदकहरू जग्गा सट्टाभर्ना वा मुआब्जा पाउनुपर्ने वर्गका व्यक्ति रहे भएको नै देखिन आयो ।\n१०. नेपालको संविधानले सम्पत्ति सम्बन्धित हकलाई मौलिक हकको रूपमा संरक्षण प्रदान गरेको छ । संविधानको धारा २५ को उपधारा (१) ले नेपालको सबै नागरिकलाई “सम्पत्ति आर्जन गर्ने, भोग गर्ने, बेचविखन गर्ने, व्यवसायिक लाभ प्राप्त गर्न र सम्पत्तिको अन्य कारोबार गर्न पाउने” हक प्रदान गरेको छ भने धारा २५ को उपधारा (२) मा “सार्वजनिक हितका लागि बाहेक राज्यले कुनै व्यक्तिको सम्पत्ति अधिग्रहण गर्ने, प्राप्त गर्ने वा त्यस्तो सम्पत्तिउपर अरू कुनै प्रकारले अधिकारको सिर्जना गर्ने छैन” भनी र धारा २५ को उपधारा (३) मा “उपधारा (२) बमोजिम सार्वजनिक हितका लागि राज्यले कुनै पनि व्यक्तिको सम्पत्ति अधिग्रहण गर्दा क्षतिपूर्तिको आधार र कार्यप्रणाली ऐनबमोजिम हुने छ” भन्ने उल्लेख भएबाट नागरिकको सम्पत्तिसम्बन्धी हकलाई मौलिक हकको रूपमा संवैधानिक प्रत्याभूति दिएको देखिन्छ ।\n११. राज्यलाई आवश्यक परेको अवस्थामा व्यक्तिको हक भोगमा रहेको सम्पत्ति राज्यले अधिग्रहण गर्दा कानूनअनुरूपको प्रक्रियाको अवलम्बन गरी उचित क्षतिपूर्ति दिएर मात्र गर्नुपर्ने हुन्छ । हाम्रो संविधानको धारा २५ को मनसाय पनि कार्यपालिकाको स्वेच्छाचारी अतिक्रमणबाट कसैको सम्पत्तिको अपहरण नहोस् भन्ने नै हो । राज्य नागरिकको संरक्षक भएको हुँदा राज्यले सबै नागरिकहरूको अभिभावकत्व लिन सक्नुपर्दछ । एकथरी नागरिकलाई सुविधा दिने नाममा अर्कोथरि माथि पूर्वाग्रह राखी अन्याय हुने अवस्था राज्यले सिर्जना गर्न हुँदैन । राज्यका क्रियाकलापहरू न्यायोचित मात्र नभई सबै नागरिकका लागि समन्यायिकसमेत हुनुपर्छ । Eminent Domain र Police Power को सिद्धान्तअनुसार राज्यले व्यक्तिको निजी सम्पत्तिमाथि नियन्त्रण, नियमन र अङ्कुश लगाउन सक्ने मान्यता रहेको छ । तथापि यसको प्रयोगसमेत राज्यले असीमितरूपमा गर्न\nसक्दैन । त्यसका आधार र सीमाहरू राज्यको कानूनबाट निर्दिष्ट गरिएको हुनुपर्दछ । हाम्रो सन्दर्भमा जग्गा प्राप्ति ऐन, २०३४ सोही प्रयोजनका लागि नै प्रचलनमा आएको छ ।\n१२. जग्गा प्राप्ति ऐन, २०३४ को दफा ३ ले नेपाल सरकारले कुनै सार्वजनिक कामको निमित्त कुनै जग्गा प्राप्त गर्न आवश्यक ठहराएमा यस ऐनबमोजिमको मुआब्जा दिने गरी नेपाल सरकारले जुनसुकै ठाउँको जतिसुकै जग्गा प्राप्त गर्न सक्ने छ भनी व्यवस्था गरेको छ । यस व्यवस्थाअनुसार जग्गा अधिग्रहण गरिसकेपछि जग्गाधनीलाई मुआब्जा वा सट्टाभर्नामा जग्गा नै उपलब्ध गराउने भनी एक पटक निधो गरिसकेपछि सो अधिग्रहणमा परेका सम्पूर्ण जग्गाधनीहरूलाई मुआब्जा वा जग्गा सट्टाभर्ना गराउनु राज्यको कर्तव्य हुन्छ । समान अवस्थाका कुनै व्यक्तिले जग्गा सट्टाभर्ना वा मुआब्जा पाएको अवस्थामा भिलेज प्रोफाइलमा नाम समावेश हुन नसकेको वा मौकैमा दाबी नगरेको भन्ने जस्ता आधारमा मात्र प्रत्यर्थी / निवेदकहरूले जग्गा सट्टाभर्ना वा मुआब्जा नपाउने भनी भन्न संविधानको धारा १८(१) मा उल्लिखित “सबै नागरिक कानूनको दृष्टिमा समान हुने छन् । कसैलाई पनि कानूनको समान संरक्षणबाट वञ्चित गरिने छैन” भन्ने संवैधानिक प्रावधानको विपरीत हुन पुग्दछ ।\n१३. अब निजहरूले के कुन जग्गाबाट के कति जग्गा सट्टाभर्ना पाउने वा के कति मुआब्जा पाउने भन्नेतर्फ हेर्दा, प्रत्यर्थी / निवेदकहरूले पदमपुर ८(क) कि.नं. २११, २२४, २२५, २३७, २३९, ४१७ समेतका कित्ता ६ का जम्मा क्षेत्रफल (१-८-०) एक बिगाहा आठ कठ्ठा जग्गा सट्टाभर्नाबापत पाउँ भनी रिट निवेदनमा दाबी गरेको देखिन्छ । उक्त कित्ताका जग्गाहरूमध्ये कि.नं. ४१७ को ज.वि. ०-७-० मा  कालिका नगरपालिका वडा नं. ३ को कार्यालयसमेत रहेको देखिन्छ । यसरी कालिका नगरपालिकाको ३ नं. वडा कार्यालय रहेको जग्गासमेतबाट यी प्रत्यर्थी / निवेदकहरूलाई जग्गा सट्टाभर्नाबापत उपलब्ध गराउनु भनी यस अदालतको संयुक्त इजलासबाट मिति २०७५।५।२७ मा भएको फैसला त्रुटिपूर्ण रहेको भनी कालिका नगरपालिकाको तर्फबाट प्रस्तुत पुनरावलोकन गरिपाउँ भन्ने निवेदनमा जिकिर लिएको पाइन्छ ।\n१४. प्रत्यर्थी / निवेदकहरूलाई जग्गा सट्टाभर्नाबापत उपलब्ध गराउनु भनी भएको फैसला त्रुटिपूर्ण रहेको छ भन्ने निवेदन जिकिरतर्फ विचार गर्दा, पदमपुर गा.वि.स. का जग्गाधनीहरूलाई जुटपानी गा.वि.स. मा स्थानान्तरण गर्न पदमपुर स्थानान्तरण समिति गठन भई जग्गा सट्टाभर्नाको लागि तत्कालीन मन्त्रिपरिषद्को मिति २०५२।१।१८, मिति २०५६।६।१८ तथा मिति २०६३।१२।१ को निर्णयबमोजिम पदमपुर जग्गा स्थानान्तरण समितिको निर्णयानुसार साबिक पदमपुर गा.वि.स. मा जग्गा भएका जग्गाधनीहरूलाई जग्गा सट्टाभर्नाको लागि छुट्टाएको जग्गाबाट जग्गा सट्टाभर्ना गरी बाँकी रहेको विभिन्न ६२ कित्ताका २१ बिगाहा ५ कठ्ठा ११.५ धुर जग्गा हाल परिवर्तित कालिका नगरपालिकाको संरक्षणमा रहेको देखिन्छ । यी प्रत्यर्थी / निवेदकहरूले सट्टाभर्नाको दाबी गरेको पदमपुर ८(क) कि.नं. २११, २२४, २२५, २३७, २३९, ४१७ जग्गाहरूसमेत सोही कालिका नगरपालिकाको संरक्षणमा रहेको जग्गामध्येकै रहेको देखिन्छ । यी प्रत्यर्थी / रिट निवेदकहरूले अधिग्रहणमा परेको आफ्नो जग्गाको सट्टाभर्ना वा मुआब्जा पाउनु निजहरूको संविधान तथा कानून प्रदत्त हक रहे तापनि यो यो कित्ता नम्बरको यो यो जग्गा नै सट्टाभर्ना पाउँ भनी दाबी गर्न प्रचलित कानूनले निजहरूलाई प्रदान गरेको देखिँदैन । जग्गा प्राप्ति ऐन, २०३४ को दफा ३ ले “नेपाल सरकारले कुनै सार्वजनिक कामको निमित्त कुनै जग्गा प्राप्त गर्न आवश्यक ठहराएमा यस ऐनबमोजिमको मुआब्जा दिने गरी नेपाल सरकारले जुनसुकै ठाउँको जतिसुकै जग्गा प्राप्त गर्न सक्ने छ” भनी व्यवस्था गरेको छ । यस व्यवस्थाअनुसार जग्गा अधिग्रहण गरिसकेपछि जग्गाधनीलाई मुआब्जा वा सट्टाभर्नामा जग्गा नै उपलब्ध गराउनु राज्यको कर्तव्य हुन्छ । उक्त ऐनको दफा १३ को उपदफा (१) मा “यस ऐनबमोजिम प्राप्त गरिने जग्गाको मुआब्जा नगदीमा दिइने छ” भनी र ऐ. दफा १४ मा  “यस ऐनबमोजिम जग्गा प्राप्त गर्दा त्यस्तो जग्गा प्राप्त गरिएको ठाउँमा सम्पूर्ण जग्गा पर्ने व्यक्तिले मुआब्जाबापत जग्गा नै लिन चाहेकोमा ऐलानी वा नेपाल सरकारको स्वामित्वमा भएको वा नेपाल सरकारले प्रचलित कानूनबमोजिम बिक्री वितरण गर्ने व्यवस्था भएको कुनै जग्गा उपलब्ध भएमा नेपाल सरकारले त्यस्तो जग्गा नै सट्टामा दिन सक्ने छ” भन्ने उल्लेख भएको पाइन्छ ।\n१५. भिलेज प्रोफाइलमा तत्काल नाम  समावेश हुन नसकेको कारणबाट यी प्रत्यर्थी / निवेदकहरूले तत्काल गठित पदमपुर स्थानान्तरण समितिबाट वितरण भएको मुआब्जा तथा जग्गा सट्टाभर्ना पाउनबाट वञ्चित रहेको भनी उक्त पदमपुर स्थानान्तरण समिति विघटन भइसकेपश्चात् यस अदालतमा रिट निवेदन दायर गरेको\nदेखिन्छ । यस अवस्थामा अधिग्रहणमा परेको प्रत्यर्थी / निवेदकहरूमध्ये निवेदक मनबहादुर ठकुरीको नाममा मालपोत कार्यालय चितवनमा एकलौटी दर्ता स्रेस्ता कायम भएको चितवन जिल्ला पदमपुर गा.वि.स. वडा नं. ५(ग) कि.नं. ५३५ को जग्गा बिगाहा ०-१-० (एक कठ्ठा) जग्गा, निवेदक पूर्णप्रसाद अधिकारीको नाममा दर्ता भएको चितवन जिल्ला पदमपुर गा.वि.स. वडा नं. ८(क) कि.नं. २०२ को जग्गा बिगाहा ०-१-० (एक कठ्ठा) जग्गा, निवेदक हिराप्रसादको आमा नयना कुँवर जोगीको नाममा दर्ता भएको चितवन जिल्ला पदमपुर गा.वि.स. वडा नं. ९(ख) कि.नं. ६१ को जग्गा बिगाहा ०-०-१० (दश धुर) जग्गा, निवेदक लक्ष्मण कुँवरको नाममा दर्ता भएको चितवन जिल्ला पदमपुर गा.वि.स. वडा नं. ८(क) कि.नं. ३३३ को जग्गा बिगाहा ०-१-०(एक कठ्ठा) जग्गा, निवेदक ज्ञानबहादुर कुँवरको नाममा दर्ता भएको चितवन जिल्ला पदमपुर गा.वि.स. वडा नं. ७(ख) कि.नं. ७२ को जग्गा बिगाहा ०-१-४(एक कठ्ठा चार धुर) जग्गा, निवेदक लक्ष्मण सिंह ठकुरी नाममा दर्ता भएको चितवन जिल्ला पदमपुर गा.वि.स. वडा नं. ९(क) कि.नं. ५६१ को जग्गा बिगाहा ०-२-०(दुई कठ्ठा) जग्गा, निवेदक कृष्णबहादुर बुढाथोकीको नाममा दर्ता भएको चितवन जिल्ला पदमपुर गा.वि.स. वडा नं. ८(क) कि.नं. २०५ को जग्गा बिगाहा ०-१-० (एक कठ्ठा) जग्गा, निवेदक कमलादेवी राजथलाको पति नजरमान राजथलाको नाममा दर्ता भएको चितवन जिल्ला पदमपुर गा.वि.स. वडा नं. ५(ख) कि.नं. ५६० जग्गा बिगाहा ०-२-० (दुई कठ्ठा) जग्गा र निवेदक गुमप्रसाद गुरूङको नाममा दर्ता भएको चितवन जिल्ला पदमपुर गा.वि.स. वडा नं. ९(ख) कि.नं. ५७ को जग्गा बिगाहा ०-१-० (एक कठ्ठा) जग्गाबापत मात्र निज निवेदकहरूले मुआब्जा वा जग्गा सट्टाभर्ना पाउने अवस्था देखिन्छ । पदमपुर स्थानान्तरण आयोजनासम्बन्धी प्रस्ताव स्वीकृत गर्नेबारेमा स्थानीय विकास मन्त्रालयबाट मिति २०५६।७।११ मा निर्णय हुँदा प्रस्ताव नं. २(घ)(१) मा \"भिलेज प्रोफाइलमा नाम समावेश भएका तर आफ्नो जग्गा नभई अर्काको जग्गामा काम गरी बसेकाहरू वा ३ कठ्ठासम्म जग्गा भएका परिवारलाई ३ कठ्ठासम्म दिने\" भनी निर्णय भएको देखिएको र स्थानीय विकास मन्त्रालयको मिति २०५२।१।१८ को राजपत्रमा प्रकाशित सूचनाको २(ङ) मा \"पदमपुर गाउँ विकास समितिबाट बसोबास सारिने परिवारहरूलाई आ-आफ्नो पहिलेको जग्गा र घरधुरीको अनुपातमा जग्गा तथा घर निर्माणको लागि मुआब्जा उपलब्ध गराउने\" भनी निर्णय भएको देखिँदा सोभन्दा बाहेक अन्यथा हुने गरी प्रत्यर्थी / निवेदकहरूलाई मुआब्जा दिनु भनी भन्न प्रचलित कानून र समन्यायको सिद्धान्तविपरीत हुन जान्छ ।\n१६. यसरी स्थानीय विकास मन्त्रालयको २०५२।१।१८ को राजपत्रमा प्रकाशित सूचना तथा स्थानीय विकास मन्त्रालयको मिति २०५६।७।११ को निर्णयअनुरूप जग्गा प्राप्ति ऐन, २०३४ को दफा १३ र १४ बमोजिम प्रत्यर्थी / निवेदकहरूलाई निजहरूको पहिलेको जग्गाको अनुपातमा उचित मुआब्जा वा उपयुक्त स्थानमा जग्गा सट्टाभर्ना प्राप्त गर्न सक्ने देखिएको अवस्थामा उल्लिखित चितवन जिल्ला पदमपुर गा.वि.स. वडा नं. ८(क) कि.नं. २११, २२४, २२५, २३७, २३९ र ४१७ समेतको ६ कित्ता जग्गा बिगाहा १-८-० (एक बिगाहा आठ कठ्ठा) जग्गाबाट प्रति निवेदक ३ कठ्ठाको दरले जग्गा सट्टाभर्ना दिनु, दिलाउनु भनी प्रत्यर्थी / निवेदकहरूको हक भोगमा रहेको जग्गाको क्षेत्रफलको विवेचना नगरी जग्गा प्रदान गरिनुपर्ने स्थान र निश्चित क्षेत्रफलसमेत तोकी परमादेशको आदेश जारी गर्ने गरी यस अदालतबाट मिति २०७५।५।२७ मा भएको आदेश (फैसला) मिलेको देखिन आएन ।\n१७. यस इजलासमा बहसको क्रममा प्रत्यर्थी / निवेदक तथा पुनरावेदक / विपक्षीका तर्फका कानून व्यवसायीहरूबाट प्रत्यर्थी / निवेदकहरूले यस अदालतको संयुक्त इजलासबाट मिति २०७५।५।२७ मा भएको आदेश (फैसला) बमोजिमका जिल्ला चितवन पदमपुर गा.वि.स. वडा नं. ८(क) कि.नं. २११, २२४, २२५, २३७, २३९ र ४१७ मध्येकै जग्गाबाट कित्ताकाट गराई जग्गाधनी प्रमाणपुर्जा प्राप्त गरिसकेका भनी उल्लेख गर्नुभएको र मिसिल संलग्न मालपोत कार्यालय चितवनको च.नं. १३३२८ मिति २०७५।१२।२७ को पत्रको छायाँप्रतिबाट यस अदालतको संयुक्त इजलासबाट मिति २०७५।५।२७ मा भएको आदेशानुसार जग्गा दर्ता स्रेस्ता कायम गरी पुर्जासमेत उपलब्ध गराइएको भन्ने देखिन आयो । यसरी यस अदालतको संयुक्त इजलासबाट मिति २०७५।५।२७ को आदेश (फैसला) मिलेको देखिन नआएको अवस्थामा उक्त मिति २०७५।५।२७ को आदेश (फैसला) बमोजिम कित्ताकाट गरी प्रदान गरीएको जग्गा धनी दर्ता प्रमाणपुर्जासमेत कायम रहन सक्ने देखिन आएन ।\n१८. अतः उपर्युक्त उल्लिखित र विवेचित आधार कारणबाट उल्लिखित जिल्ला चितवन पदमपुर गा.वि.स वडा नं. ८(क) कि.नं. २११, २२४, २२५, २३७, २३९ र ४१७ समेतको ६ कित्ताको जम्मा क्षेत्रफल जग्गा बिगाहा १-८-० (एक बिगाहा आठ कठ्ठा) जग्गाबाट प्रति निवेदक ३ कठ्ठाका दरले जग्गा सट्टाभर्ना दिनु दिलाउनु भनी विपक्षीहरूको नाममा परमादेशको आदेश जारी गरिदिएको छ भनी यस अदालतको संयुक्त इजलासबाट मिति २०७५।५।२७ मा भएको आदेश मिलेको नदेखिँदा केही उल्टी भई प्रत्यर्थी /  निवेदकहरूलाई निजहरूको पहिलेको जग्गाको अनुपातमा उचित मुआब्जा वा उपयुक्त स्थानमा जग्गा सट्टाभर्ना दिनु भनी परमादेशको आदेश जारी हुने\nठहर्छ ।\n१९. माथिका विभिन्न प्रकरणहरूमा विवेचना भएअनुरूप न्याय प्रशासन ऐन, २०७३ को दफा ११ बमोजिम यस अदालतमा दर्ता हुने पुनरावलोकनको निवेदन फैसला भएको मितिले एक वर्षभन्दा पछि दर्ता हुन नसक्ने र सो अवधि नघाई फैसला तयार भएको अपवादात्मक अवस्था पुष्टि भएमा मात्र त्यस्तो निवेदन दर्ता हुने भएकोले फैसलामा हस्ताक्षर भई प्रमाणित भएको जानकारी फैसला अपलोड भएपछि स्वत: मुद्दा व्यवस्थापन प्रणाली (CMS) मा प्रविष्ट भएको पक्षको मोबाइल नम्बरमा संक्षिप्त सन्देश (SMS) जाने प्रणालीको विकास गरी लागु गर्न र न्याय प्रशासन ऐन, २०७३ को दफा ११ को उपदफा (४) बमोजिम पुनरावलोकनको निवेदन दर्ता गर्दा यस अदालतबाट फैसला भएको मितिले एक वर्ष नघाई दर्ता हुन आएमा त्यस्ता निवेदन दर्ता नगर्न नगराउन यस अदालतका मुख्य रजिस्ट्रारलाई आदेशको प्रतिलिपि पठाई अरूमा तपसिलबमोजिम गर्नू ।\nतपसिल\nमाथि ठहर खण्डमा लेखिएबमोजिम यस अदालतको संयुक्त इजलासबाट मिति २०७५।५।२७ मा भएको आदेश केही उल्टी भई प्रत्यर्थी / रिट निवेदकहरूलाई निजहरूको पहिलेको जग्गाको अनुपातमा उचित मुआब्जा वा उपयुक्त स्थानमा जग्गा सट्टाभर्ना दिनु भनी परमादेशको आदेश जारी हुने ठहरेकाले प्रस्तुत आदेशको कार्यान्वयन प्रयोजनार्थ आदेशको प्रतिलिपिसमेत साथै राखी आदेशको जानकारी महान्यायाधिवक्ताको कार्यालयलाई र फैसला कार्यान्वयन निर्देशनालयलाई दिनू.............१\nप्रस्तुत आदेशको जानकारी रिट निवेदकहरू र विपक्षीहरूलाई दिई दायरीको लगत कट्टा गरी आदेश विद्युतीय प्रणालीमा प्रविष्ट गरी मिसिल नियमानुसार गरी अभिलेख शाखामा बुझाइदिनू..........................२\n\nउक्त रायमा हामी सहमत छौँ ।\nन्या.नहकुल सुवेदी\nन्या.तिलप्रसाद श्रेष्ठ\n\nइजलास अधिकृत : कुबेर पाण्डे\nइति संवत् २०७९ साल मङ्सिर ८ गते रोज ५ शुभम् ।"
}